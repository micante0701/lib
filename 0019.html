<!doctype html>
<html lang="zh-tw">

<head>
    <meta charset="utf-8">
    <meta name="revised" content="2025/10/23">
    <meta name="viewport" content="width=device-width, initial-scale=1.0">
    <title>轉經行道願往生淨土法事讚</title>
    <link rel="stylesheet" href="lib.css">
    <link rel="stylesheet" href="mlib.css" media="screen and (max-width: 768px)">
    <script src="book.js" defer></script>
</head>

<body>
    <div id="header">
    </div>
    <a class="floating-btn mouse settingEmoji" id="btnPos1" onclick="togglePopup()">⚙</a>
    <a class="floating-btn mouse settingEmoji" id="btnPos2" href="#top">↑</a>
    <a class="floating-btn mouse settingEmoji" id="btnPos3" href="#bottom">↓</a>
    <div id="overlay" class="overlay" onclick="closePopup(event)">
        <span id="toolbox">
            <p class="test">
                <a href="index.html">回首頁</a>
            </p>
            <p>
                <span>護眼模式</span>
                <br>
                <!-- <input class="mouse toolboxBtn" type="color" id="colorPicker"> -->
                <button class="mouse btnTheme" onclick="toggleTheme()" id="themePicker">開/關</button>
                <br>
                <span>文字大小</span>
                <br>
                <span>
                    <button class="mouse toolboxBtn" onclick="changeFontSize(1)">+</button>
                    <button class="mouse toolboxBtn" onclick="changeFontSize(-1)">-</button>
                </span>
                <br>
                <label for="toc">章節目錄</label>
                <br>
                <select id="toc">
                    <option value="">-- 請選擇 --</option>
                </select>
            </p>
        </span>
    </div>
    <div id="top">
        <h1>轉經行道願往生淨土法事讚</h1>
        <h3>沙門善導集記</h3>
    </div>
    <div class="container content">
        <div class="left"></div>
        <div class="center">
            <h5>《轉經行道願往生淨土法事讚》卷上</h5>
            <p class="originTextHymn">奉請四天王<br>直入道場中<br>奉請師子王<br>師子亦難逢<br>奮迅身毛衣<br>眾魔退散去<br>回頭請法師<br>直取涅槃城</p>
            <p>序曰：竊以娑婆廣大，火宅無邊；六道周居，重昏永夜。生盲無目，慧照未明；引導無方，俱摧死地。循環來去，等逝水長流；託命投神，誰之能救？斯乃識含無際，窮塵之劫更踰；自爾悠悠，遇勝緣之何日！</p>
            <p>上從海德初際如來，乃至今時釋迦諸佛，皆乘弘誓，悲智雙行，不捨含情，三輪普化。然我無明障重，佛出不逢；設使同生，還如覆器。神光等照，不簡四生；慈及無偏，皆資法潤。雖沉法水，長劫由頑，苦集相因，毒火臨時還發。</p>
            <p>仰惟大悲恩重，等潤身田，智慧冥加，道芽增長，慈悲方便，視教隨宜，勸念彌陀，歸乎淨土。</p>
            <p>地則眾珍雜間，光色競輝；德水澄華，玲瓏影徹；寶樓重接，等輝神光；林樹垂瓔，風塵雅曲；華臺嚴瑩，種種稀奇。聖眾同居，明踰千日；身則紫金之色，相好儼然；進止往來，乘空無礙。若論依報，則超絕十方。地上虛空，等皆無異。他方凡聖，乘願往來，到彼無殊，齊同不退。</p>
            <p>但以如來善巧，總勸四生棄此娑婆，欣生極樂；專稱名號，兼誦《彌陀經》；欲令識彼莊嚴，厭斯苦事。三因五念，畢命為期；正助四修，則剎那無間。迴斯功業，普備含靈，壽盡乘臺，齊臨彼國。</p>
            <p>凡欲為自、欲為他立道場者，先須嚴飾堂舍，安置尊像、幡華竟。眾等無問多少，盡令洗浴，著淨衣入道場聽法。若欲召請人及和讚者盡立，大眾令坐。使一人先須燒香散華，周匝一遍竟，然後依法作聲，召請云：</p>
            <p class="originTextHymn">般舟三昧樂(願往生)<br>大眾同心厭三界(無量樂)<br><br>般舟三昧樂(願往生)<br>三塗永絕願無名(無量樂)<br><br>三界火宅難居止(願往生)<br>乘佛願力往西方(無量樂)<br><br>般舟三昧樂(願往生)<br>念報慈恩常頂戴(無量樂)<br><br>大眾持華恭敬立(願往生)<br>先請彌陀入道場(無量樂)<br><br>般舟三昧樂(願往生)<br>不違弘願應時迎(無量樂)<br><br>觀首勢至塵沙眾(願往生)<br>從佛乘華來入會(無量樂)<br><br>般舟三昧樂(願往生)<br>觀音接手入華臺(無量樂)<br><br>無勝莊嚴釋迦佛(願往生)<br>受我微心入道場(無量樂)<br><br>般舟三昧樂(願往生)<br>碎身慚謝釋迦恩(無量樂)<br><br>彼國莊嚴大海眾(願往生)<br>從佛乘華來入會(無量樂)<br><br>般舟三昧樂(願往生)<br>助佛神化度眾生(無量樂)<br><br>十方恒沙佛舒舌(願往生)<br>證我凡夫生安樂(無量樂)<br><br>般舟三昧樂(願往生)<br>悲心利物大悲心(無量樂)<br><br>慚愧恒沙大悲心(願往生)<br>受我微心入道場(無量樂)<br><br>般舟三昧樂(願往生)<br>專心淨土佛前期(無量樂)<br><br>一一如來大海眾(願往生)<br>從佛乘華來入會(無量樂)<br><br>般舟三昧樂(願往生)<br>盡是往生增上緣(無量樂)<br><br>佛使二十五菩薩(願往生)<br>一切時來常護念(無量樂)<br><br>般舟三昧樂(願往生)<br>畢命直入涅槃城(無量樂)<br><br>佛恐眾生四魔障(願往生)<br>未至極樂墮三塗(無量樂)<br><br>般舟三昧樂(願往生)<br>直心實行佛迎來(無量樂)<br><br>我今眾等深慚謝(願往生)<br>受我微心來入會(無量樂)<br><br>般舟三昧樂(願往生)<br>心心專注出娑婆(無量樂)<br><br>本國彌陀諸聖眾(願往生)<br>平等俱來坐道場(無量樂)<br><br>般舟三昧樂(願往生)<br>道場聖眾實難逢(無量樂)<br><br>眾等頂禮彌陀會(願往生)<br>普散香華同供養(無量樂)<br><br>般舟三昧樂(願往生)<br>彌陀光攝往生人(無量樂)<br><br>對佛彌陀涅槃會(願往生)<br>各發誓願請華臺(無量樂)<br><br>般舟三昧樂(願往生)<br>極樂莊嚴門盡開(無量樂)<br><br>般舟三昧樂(願往生)<br>專心念佛坐華臺(無量樂)<br><br>般舟三昧樂(願往生)<br>乘華直入不須疑(無量樂)<br><br>眾等齊心請高座(往生樂)<br>愍懟智影說尊經(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>道場時逢難叵遇(往生樂)<br>無常迅速命難停(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>眼前業道人人見(往生樂)<br>皆由三毒作因緣(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>雖得人身常闇鈍(往生樂)<br>貪瞋邪見轉專專(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>日夜惛惛不惺悟(往生樂)<br>還是流浪三塗因(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>忽爾輪回長劫苦(往生樂)<br>彌陀淨土何時聞(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>大眾同心請高座(往生樂)<br>為度群生轉法輪(往生樂)<br><br>難思議(往生樂)<br>雙樹林下(往生樂)<br>難思(往生樂)<br><br>眾等傾心樂聞法(往生樂)<br>手執香華常供養(往生樂)<br><br>難思議(往生樂)<br>雙樹林下(往生樂)<br>難思(往生樂)</p>
            <h4>道場大眾裏相與至心敬禮</h4>
            <p class="none">南無常住佛</p>
            <h4>道場大眾裏相與至心敬禮</h4>
            <p class="none">南無常住法</p>
            <h4>道場大眾裏相與至心敬禮</h4>
            <p class="none">南無常住僧</p>

            <p>敬白道場眾等：各各斂心，彈指合掌，叩頭歸命，禮本師釋迦佛，過、現、未來諸世尊。</p>
            <p>所以歸依佛者：佛是眾生大慈悲父，亦是出世增上良緣，計其恩德，過於塵劫，述之難盡。</p>
            <p>《賢愚經》(卷一意)言：「一一諸佛，從初發意，終至菩提，專心求法，不顧身財，悲智雙行，曾無退念。」</p>
            <p>或可逢人逼試，皮肉分張；或自割身，而延鴿命；或捨千頭，以求法；或釘千釘，而求四句；或刺身血，以濟夜叉；或捨妻子，以充羅剎；或設慈悲方便，化作禽魚，用濟蒼生，免其饑難；或作金毛師子，以上獵師；或作白象抽牙，為求菩提而奉施；或觀怨家，由如赤子；或現外道，比若親兒。彼我無殊，聖凡何異？</p>
            <p>三祇起行，皆與無漏相應；地地收功，始得果圓號佛。身則閻浮金光色，喻千日競暉；相好分明，譬若眾星夜朗；跏趺正坐，不背之相圓明；法界同歸，各睹如來面相；身心湛寂，化用不失時機；隨類變通，報體則元來不動。但以如來智德，歎之難盡。</p>
            <p>道場眾等，各生慚謝之心：能使諸佛為我捨身，過於塵劫。哀哉世尊，能為難事，長劫勤勤，忍疲勞之苦痛。雖復為生苦行，不覓小恩；望欲等出塵勞，會菩提而歸彼岸。</p>
            <p>眾等齊心，為今施主某甲等，奉請十方諸佛，一切世尊。</p>
            <p>弟子等敬尋：諸佛境界，唯佛能知；國土精華，非凡所測。三身化用，皆立淨土，以導群生；法體無殊，有識歸之得悟。但為凡夫亂想，寄託無由，故使釋迦諸佛不捨慈悲，直指西方十萬億剎，國名極樂，佛號彌陀，現在說法。其國清淨，具四德莊嚴，永絕譏嫌，等無憂惱。人天善惡，皆得往生；到彼無殊，齊同不退。</p>
            <p>何意然者？乃由彌陀因地，世饒王佛所，捨位出家，即起悲智之心，廣弘四十八願。以佛願力，五逆之與十惡，罪滅得生；謗法闡提，迴心皆往。</p>
            <p>復因韋提致請，誓捨娑婆，念念無遺，決定求生極樂。如來因其請故，即說定散兩門、三福九章，廣作未聞之益。</p>
            <p>十方恆沙諸佛，共讚釋迦，舒舌遍覆三千，證得往生非謬。</p>
            <p>如是等諸佛世尊，不捨慈悲，受今施主某甲及眾生請，入此道場，證明功德。</p>
            <p>奉請已，今勸眾生等，各各斂心，歸依合掌。</p>
            <p class="addSubtitle1">下座接高讚云</p>
            <p class="originTextHymn">願往生<br>願往生<br>眾等咸歸命<br>本師釋迦佛<br>十方世界諸如來<br>願受施主眾生請<br>不捨慈悲入道場<br>證明功德滅諸罪<br>迴心一念見彌陀<br>眾等身心皆踴躍<br>手執香華常供養</p>
            <p class="addSubtitle1">高接下讚云　高接下請召云</p>
            <p>重白道場大眾等：各各斂心，彈指合掌，叩頭一心歸命。</p>
            <p>為今施主及眾生，次當奉請，十方法界諸佛所說修多羅藏八萬四千。</p>
            <p>又請全身、散身舍利等，唯願放大神光，入此道場，證明功德。</p>
            <p>又請十方聲聞、緣覺、得道聖人，唯願不捨慈悲，現大神通，入此道場，證明功德。</p>
            <p>又當奉請諸菩薩眾││普賢、文殊、觀音、勢至等，唯願不捨慈悲，滿眾生願，入此道場，證明功德。</p>
            <p>所以歸依、奉請者：此諸菩薩，從初發意，乃至菩提，常行平等，接引無偏，自利利他，無時暫息。</p>
            <p>常以法音覺諸世間，光明普照無量佛土，一切世界六種震動。總攝魔界，動魔宮殿。摑裂邪網，消滅諸見。散諸塵勞，壞諸欲塹。開闡法門，顯明清白。光融佛法，宣流正化。</p>
            <p>常作不染身口意業，常行不退身口意業，常行不動身口意業，常行讚歎身口意業，常行清淨身口意業，常行離惱身口意業，常行智慧身口意業。覺悟成就，定慧成就。</p>
            <p>此諸菩薩，常為諸天龍八部、人王、梵王等，守護、恭敬、供養。一切眾生，為救，為歸，為明，為尊，為勝，為上。具無量行願，多所饒益。安穩天人，利益一切。</p>
            <p>遊步十方，行權方便。入佛法藏，究竟彼岸。智慧聖明，不可思議。轉佛法輪，成就如來一切種智，於一切法悉得自在。</p>
            <p>如是等菩薩大士，不可稱計。唯願不捨慈悲，受眾生請，一時來會，入此道場，為今施主某甲，證明功德。</p>
            <p>今勸道場眾等人等，斂心歸依合掌禮。</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>眾等稀聞諸佛法<br>龍宮八萬四千藏<br>已施神光入道場<br>證明功德復滿願<br>因茲離苦見彌陀<br>法界含靈亦除障<br>我等身心皆踴躍<br>手執香華常供養</p>
            <p class="addSubtitle1">高接下讚云</p>
            <p class="originTextHymn">願往生<br>願往生<br>龍宮經藏如恆沙<br>十方佛法復過是<br>我今標心普皆請<br>放大神光入道場<br>證明功德復除罪<br>增長施主菩提芽<br>眾等各各齊心念<br>手執香華常供養</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>今日道場難得遇<br>無上佛法亦難聞<br>畢命形枯斷諸惡<br>從是念念罪皆除<br>六根得了得惺悟<br>戒定慈悲誓不虛<br>眾等身心皆踴躍<br>手執香華常供養</p>
            <p class="addSubtitle1">高接下讚云  下接高讚云</p>
            <p class="originTextHymn">願往生<br>願往生<br>久住娑婆常沒沒<br>三惡四趣盡皆停<br>披毛戴角受眾苦<br>未曾聞見聖人名<br>憶此疲勞長劫事<br>誓願捨命見彌陀<br>眾等身心皆踴躍<br>手執香華常供養</p>
            <p class="addSubtitle1">高接下讚云</p>
            <p>願往生，願往生！眾等咸歸命。今為施主及眾生，已請十方法界全身舍利、碎體金剛。物利隨宜，分形影赴。雖復形分大小，神化一種無殊。大則類同山岳，小則比若芥塵。畢命真誠，齊心供養。近則人天獲報，富樂長劫隨身；遠則淨土無生剋果，則涅槃之常樂。又願道場眾等，各各齊心，手執香華常供養。</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>真身舍利隨大小<br>見聞歡喜修供養<br>自作善根他人福<br>一切合集皆迴向<br>晝夜精勤不敢退<br>專心決定見彌陀<br>眾等身心皆踴躍<br>手執香華常供養</p>
            <p class="addSubtitle1">高接下讚云　下接高讚云</p>
            <p class="originTextHymn">願往生<br>願往生<br>普賢文殊弘誓願<br>十方佛子皆亦然<br>一念分身遍六道<br>隨機化度斷因緣<br>願我生生得親近<br>圍繞聽法悟真門<br>永拔無明生死業<br>誓作彌陀淨土人<br>眾等各各齊身心<br>手執香華常供養</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>十方菩薩大慈悲<br>不惜身命度眾生<br>六道分身隨類現<br>為說妙法證無生<br>無生淨土隨人入<br>廣大寬平無比量<br>四種威儀常見佛<br>法侶攜將入寶堂<br>眾等身心皆踴躍<br>手執香華常供養</p>
            <p class="addSubtitle1">下接高讚云　高接下讚云</p>
            <p class="originTextHymn">願往生<br>願往生<br>為今施主及眾生<br>奉請賢聖入道場<br>證明功德修供養<br>三毒煩惱因茲滅<br>無明黑闇罪皆除<br>願我生生值諸佛<br>念念修道至無餘<br>迴此今生功德業<br>當來畢定在金渠<br>眾等各各齊身心<br>手執香華常供養</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>菩薩聖眾身雖別<br>慈悲智慧等無殊<br>不惜身財求妙法<br>難行苦行未曾休<br>誓到菩提登彼岸<br>放大慈光度有流<br>有流眾生我身是<br>乘光畢命入西方<br>眾等身心皆踴躍<br>手執香華常供養</p>
            <p class="addSubtitle1">高接下讚云　下接高讚云</p>
            <p class="originTextHymn">願往生<br>願往生<br>為今施主皆已請<br>十方諸佛入道場<br>龍宮法藏真舍利<br>已放神光入道場<br>羅漢辟支通自在<br>一念乘華入道場<br>普賢文殊諸菩薩<br>一切俱來入道場<br>是諸聖眾如雲集<br>地上虛空難可量<br>各坐蓮華百寶座<br>證明功德放慈光<br>如此聖眾難逢遇<br>同時發願入西方<br>眾等齊心皆踴躍<br>手執香華常供養</p>
            <p class="addSubtitle1">請觀世音讚云</p>
            <p class="originTextHymn">奉請觀世音（散華樂）<br>慈悲降道場（散華樂）<br>斂容空裏現（散華樂）<br>忿怒伏魔王（散華樂）<br>騰身振法鼓（散華樂）<br>勇猛現威光（散華樂）<br>手中香色乳（散華樂）<br>眉際白毫光（散華樂）<br>寶蓋隨身轉（散華樂）<br>蓮華逐步祥（散華樂）<br>池回八味水（散華樂）<br>華分戒定香（散華樂）<br>飢飡九定食（散華樂）<br>渴飲四禪漿（散華樂）<br>西方七寶樹（散華樂）<br>聲韻合宮商（散華樂）<br>枝中明實相（散華樂）<br>葉外現無常（散華樂）<br>願捨閻浮報（散華樂）<br>發願入西方（散華樂）<br></p>
            <p class="addSubtitle1">高接下請香華云</p>
            <p>重白道場眾等：各各斂心，彈指合掌，叩頭標心運想：</p>
            <p>今為施主某甲等，奉請十方法界，人天凡聖，水陸虛空，一切香、華、音樂、光明、寶藏、香山、香衣、香樹、香林、香池、香水，入此道場。</p>
            <p>又請一切寶樹、寶林、寶衣、寶池、寶水、寶幢、寶蓋、寶華、寶網、寶樓、寶閣，入此道場。</p>
            <p>又請一切華林、華樹、華幢、華蓋、華樓、華閣、華宮、華殿、華衣，入此道場。</p>
            <p>又請一切光雲樹、光雲林、光雲網、光雲衣、光雲蓋、光雲幢、光雲臺、光雲樓、光雲閣、光雲樂、光雲香、光雲池、光雲水、光雲山，入此道場。</p>
            <p>又請一切香雲山、香雲衣、香雲樹、香雲林、香雲網、香雲蓋、香雲幢、香雲樓、香雲閣、香雲池、香雲水、香雲光、香雲樂、香雲華、香雲臺，入此道場。</p>
            <p>又請一切寶雲山、寶雲樹、寶雲華、寶雲果、寶雲衣、寶雲幢、寶雲蓋、寶雲網、寶雲幡、寶雲樂、寶雲樓、寶雲閣、寶雲光明、寶雲天衣、寶雲供養海，入此道場。</p>
            <p>又請一切華雲山、華雲林樹、華雲幢蓋、華雲衣服、華雲羅網、華雲音樂、華雲臺座，入此道場。</p>
            <p>又請一切天人變化莊嚴供養海、一切聲聞變化莊嚴供養海、一切菩薩變化莊嚴供養海、一切諸佛變化莊嚴供養海。</p>
            <p>如是等無量無邊，恆沙供養，種種莊嚴，悉皆奉請，入此道場。</p>
            <p>供養一切佛、舍利，並真法、菩薩、聲聞眾，受此香華雲，莊嚴供養海；為滿施主眾生願，隨心變現受用作佛事。</p>
            <p>供養已，人各至心，歸依合掌禮。</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>願在彌陀會中坐<br>手執香華常供養</p>
            <p>奉請既竟，即須行道七遍。又使一人將華，在西南角立，待行道人至，即盡行華與行道眾等。即受華竟，不得即散；且待各自標心供養；待行道至佛前，即隨意散之。散竟即過，至行華人所，更受華亦如前法，乃至七遍亦如是。若行道訖，即各依本坐處立，待唱梵聲盡即坐。</p>
            <p class="addSubtitle1">高接下勸眾行道　即云</p>
            <p>奉請一切香華供養已訖，一切恭敬。道場眾等，各執香華，如法行道。</p>
            <p class="addSubtitle1">行道讚梵偈云</p>
            <p class="originTextHymn">奉請彌陀世尊入道場（散華樂）<br>奉請釋迦如來入道場（散華樂）<br>奉請十方如來入道場（散華樂）<br><br>道場莊嚴極清淨<br>天上人間無比量<br>過現諸佛等靈儀<br>人天龍鬼中法藏<br>全身碎身真舍利<br>大眾持華散其上<br>瞻仰尊顏繞七匝<br>梵響聲等皆供養<br>願我身淨如香爐<br>願我心如智慧火<br>念念焚燒戒定香<br>供養十方三世佛<br>慚愧釋迦大悲主<br>十方恆沙諸世尊<br>不捨慈悲巧方便<br>共讚彌陀弘誓門<br>弘誓多門四十八<br>偏標念佛最為親<br>人能念佛佛還念<br>專心想佛佛知人<br>一切迴心向安樂<br>即見真金功德身<br>淨土莊嚴諸聖眾<br>籠籠常在行人前<br>行者見已心歡喜<br>終時從佛坐金蓮<br>一念乘華到佛會<br>即證不退入三賢<br></p>
            <p class="addSubtitle1">下接梵人聲立讚云</p>
            <p class="originTextHymn">願往生<br>願往生<br>道場眾等<br>爾許多人<br>歷劫以來巡三界<br>輪迴六道無休止<br>稀見道場請佛會<br>親承供養難思議<br>七周行道散華訖<br>悲喜交流願滅罪<br>乘此善根生極樂<br>華開見佛證無為<br>眾等持心就本座<br>手執香華常供養</p>
            <p class="addSubtitle1">高接下讚云 下接高讚云</p>
            <p class="originTextHymn">願往生<br>願往生<br>釋迦如來初發願<br>頓捨塵勞修苦行<br>念念精勤無有退<br>不限日月及歲年<br>大劫小劫僧祇劫<br>過踰大地等微塵<br>不惜身財求妙法<br>慈悲誓願度眾生<br>普勸歸西安養國<br>逍遙快樂得三明<br>眾等各各傾身心<br>手執香華常供養</p>
            <p class="addSubtitle1">高接下讚云</p>
            <p class="originTextHymn">願往生<br>願往生<br>眾等齊心生渴仰<br>殷勤頂禮樂聞經<br>聖人所重不過命<br>不貪王位捨千頭<br>七寸長針遍體入<br>標心為物不生憂<br>自取身皮寫經偈<br>普願群生入法流<br>千燈炎炎流身血<br>諸天泣淚散華周<br>感傷大士身心痛<br>微微含笑願無瞋<br>仰願同聞同斷惡<br>難逢難遇誓當專<br>念念迴心生淨土<br>畢命入彼涅槃門<br>各各傾心無異想<br>手執香華常供養</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>曠劫以來居生死<br>三塗常沒苦皆逕<br>始服人身聞正法<br>由如渴者得清泉<br>念念思聞淨土教<br>文文句句誓當勤<br>憶想長時流浪苦<br>專心聽法入真門<br>淨土無生亦無別<br>究竟解脫金剛身<br>以是因緣請高座<br>報佛慈恩轉法輪<br>眾等身心皆踴躍<br>手執香華常供養</p>
            <p class="addSubtitle1">高接下讚云　下接高讚云</p>
            <p class="originTextHymn">願往生<br>願往生<br>眾生見佛心開悟<br>發願同生諸佛家<br>住此娑婆以來久<br>無功捨命劫塵沙<br>自覺心頑神識鈍<br>良由地獄臥銅車<br>銅車炎炎難居止<br>一念之間百千死<br>非直此中多苦痛<br>一切泥犁亦如是<br>泥犁一入過塵劫<br>畜生鬼道還如此<br>今得人身貪造罪<br>諸佛聖教生非毀<br>非毀聖教罪根深<br>謗說良善苦常沉<br>大聖雖有神通力<br>無能相救益悲心<br>今勸道場時眾等<br>發露懺悔罪無窮<br>眾等同心彼淨土<br>手執香華常供養</p>
            <p class="addSubtitle1">高座待下座聲盡　即懺云</p>
            <p>敬白．道場諸眾等：今為施主某甲，及諸眾生，歸命十方諸佛，龍宮法藏、舍利、真形、菩薩大士、緣覺、聲聞等，現在道場，證明懺悔。</p>
            <p>又白天曹、地府、閻天子、五道太山、三十六王、地獄典領、天神、地神、虛空神、山林河海一切靈祇，及眾賢聖等，各有天通、道眼、他心、宿命、漏盡智人，現在道場，證明弟子：今日施主某甲，及諸眾生，披心懺悔。</p>
            <p>弟子道場眾等，內外爾許多人，自從過去，盡過去際、現在際、未來際，身口意業，行住坐臥，於一切三寶師僧、父母六親眷屬、善知識、法界眾生上，具造一切惡，常起一切惡，相續起一切惡，方便起一切惡障、業障、報障、煩惱等障、生死罪障、不得見聞佛法僧障。</p>
            <p>弟子眾等，自從曠劫以來，乃至今身、至今日，於其中間，作如是等罪，樂行多作，無量無邊，能令我等，墮於地獄，無有出期。</p>
            <p>是故《經》(《觀佛三昧經》卷五意)言：「阿鼻地獄，十八寒冰地獄，十八黑闇地獄，十八小熱地獄，十八刀輪地獄，十八劍輪地獄，十八火車地獄，十八沸屎地獄，十八鑊湯地獄，十八灰河地獄；五百億刀林地獄，五百億劍林地獄，五百億刺林地獄，五百億銅柱地獄，五百億鐵鐖地獄，五百億鐵網地獄；十八鐵窟地獄，十八鐵丸地獄，十八火石地獄，十八飲銅地獄．如是等眾多地獄。</p>
            <p>佛言：阿鼻地獄，縱廣正等八萬由旬。七重鐵城，七層鐵網，下十八隔，周匝七重，皆是刀林。七重城內，復有劍林，下十八隔，有八萬四千重。於其四角，有大銅狗，其身廣長四十由旬，眼如掣電，牙如劍樹，齒如刀山，舌如鐵刺；一切身毛皆出猛火，其煙臭惡，世間臭物無以可譬。</p>
            <p>有十八獄卒，頭如羅剎頭，口如夜叉口，六十四眼，眼散迸鐵丸，如十里車；鉤牙上出，高四由旬，牙頭火流，燒前鐵車，令鐵車輪，一一輪輞，化為一億火刀，鋒刃劍戟，皆從火出。如是流火，燒阿鼻城，令阿鼻城，赤如融銅。獄卒頭上，有八牛頭；一一牛頭，有十八角；一一角頭，皆出火聚；火聚復化，成十八輞；火輞復變，作火刀輪，如車輪許。輪輪相次，在火炎間，滿阿鼻城。銅狗張口，吐舌在地，舌如鐵刺。舌出之時，化無量舌，滿阿鼻城。</p>
            <p>七重城內，有四鐵幢。幢頭火流，如沸湧泉。其鐵流迸，滿阿鼻城。阿鼻四門，於門閫上，有八十釜。沸銅湧出，從門漫流，滿阿鼻城。一一隔間，有八萬四千鐵蟒大蛇，吐毒吐火，身滿城內。其蛇哮吼，如天震雷。雨火鐵丸，滿阿鼻城。此城苦事，八萬億千。苦中苦者，集在此城。</p>
            <p>五百億蟲，蟲八萬四千嘴；嘴頭火流，如雨而下，滿阿鼻城。此蟲下時，阿鼻猛火，其炎大熾。赤光火炎，照八萬四千由旬。從阿鼻地獄，上沖大海，沃燋山下。大海水滴，如車軸許，成大鐵炎，滿阿鼻城。</p>
            <p>佛言：若有眾生，殺害三寶，偷劫三寶，污染三寶，欺誑三寶，謗毀三寶，破壞三寶；殺害父母，偷劫父母，污染父母，欺誑父母，謗毀父母，破壞父母，罵辱六親。</p>
            <p>作如是等殺逆罪者，命終之時，銅狗張口，化十八車，狀如金車，寶蓋在上；一切火炎，化為玉女。罪人遙見，心生歡喜：『我欲往中！我欲住中！』風刀解時，寒急失聲，寧得好火，在車上座，燃火自爆。作是念已，即便命終。揮霍之間，已坐金車；顧瞻玉女，皆捉鐵斧，斬截其身。身下火起，如旋火輪。</p>
            <p>譬如壯士屈伸臂頃，直落阿鼻大地獄中。從於上隔，如旋火輪，至下隔際，身遍隔內。銅狗大吼，齧骨唼髓。獄卒羅剎，捉大鐵叉，叉頸令起。遍體火炎，滿阿鼻城。鐵網雨刀，從毛孔入。</p>
            <p>化閻羅王大聲告敕：『癡人獄種，汝在世時，不孝父母，邪慢無道。汝今生處，名阿鼻獄。汝不知恩，無有慚愧，受此苦惱，為樂不耶！』作是語已，即滅不現。</p>
            <p>爾時獄卒，復驅罪人，從於下隔，乃至上隔，經歷八萬四千隔中，揵身而過，至鐵網際。</p>
            <p>一日一夜，當此閻浮提日月歲數六十小劫。如是壽命，盡一大劫。</p>
            <p>五逆罪人，無慚無愧，造作五逆罪故，臨命終時，十八風刀如鐵火車，解截其身。以勢逼故，便作是言：『得好色華，清涼大樹，於下遊戲，不亦樂乎！』作此念時，阿鼻地獄八萬四千諸惡劍林，化作寶樹。華果茂盛，行列在前。大熱火炎，化為蓮華，在彼樹下。罪人見已：『我所願者，今已得果。』作是語時，疾於暴雨，坐蓮華上。坐已須臾，鐵嘴諸蟲從火華起，穿骨入髓，徹心穿腦，攀樹而上。一切劍枝，削肉徹骨；無量刀林，當上而下。火車爐炭，十八苦事，一時來迎。此相現時，陷墜地下。從下隔上，身如華敷，遍滿下隔。從下隔起，火炎猛熾，至於上隔。至上隔已，身滿其中。熱惱急故，張眼吐舌。此人罪故，萬億融銅，百千刀輪，從空中下，頭入足出。一切苦事，過於上說百千萬倍。具五逆者，其人受苦，足滿五劫。」</p>
            <p>弟子道場眾等，自從元身以來，乃至今身，至於今日，於其中間，放縱三業，作如是等罪，樂行多作，無量無邊。今聞佛說阿鼻地獄，心驚毛豎，怖懼無量，慚愧無量。</p>
            <p>今對道場凡聖，發露懺悔，願罪消滅，永盡無餘。</p>
            <p>懺悔已，至心歸命禮阿彌陀佛。</p>
            <p class="addSubtitle1">下接高讚云</p>
            <p>懺悔已，至心歸命禮阿彌陀佛。</p>
            <p class="addSubtitle1">高接下懺云</p>
            <p>弟子道場眾等，自從曠劫以來，乃至今身，至於今日，於其中間，放縱身口意業，造一切罪。或破五戒、八戒、十戒、三歸戒、四不壞信戒、三聚戒、十無盡戒、聲聞戒、大乘戒，及一切威儀戒、四重八禁等。虛食信施，誹謗邪見，不識因果，斷學般若。毀十方佛，偷僧祇物。淫佚無道，逼掠淨戒諸比丘尼、姊妹、親戚。不知慚愧，毀辱所親，造眾惡事。</p>
            <p>或樂行十惡，不修十善障；樂行八苦，不持八戒障；樂行三毒，不受三歸障；樂行五逆，不持五戒障；樂行地獄極苦業，不修淨土極樂障；樂行畜生愚癡業，不修智慧慈悲障；樂行慳貪餓鬼嫉妒業，不行布施利他障；樂行諂曲虛詐修羅業，不行真實言信不相違障；樂行瞋惱殺害毒龍業，不行歡喜慈心障；樂行我慢自大下賤不自在業，不行謙下敬上尊貴障；樂行邪見、破戒、破見、惡見，謂修善無福、造惡無殃、外道闡提業，不行正見、梵行、出世往生淨土障；樂行破滅三寶、壞人善事惡鬼業，不行護惜三寶、成人功德具足障；樂受三界人天長時縛繫業，不貪淨土無生解脫障；樂受二乘狹劣業，不行菩薩廣大慈悲障；樂行親近惡友業，不樂親近諸佛、菩薩、善知識障；樂行六貪六弊業，不行六度四攝障；樂行不識因果觝突業，不知身中有如來佛性障；樂行食啖一切眾生、酒肉、五辛多病短命業，不行慈心樂聞佛法僧香華供養障。</p>
            <p>如是障罪，自作、教他、見作隨喜。若故作、誤作、戲笑作、瞋嫌作、違順愛憎作，無量無邊。思量不可盡，說不可盡。亦如大地微塵無數、虛空無邊、法界無邊、法性無邊、方便無邊，我及眾生造罪亦復如是。如是等罪，上至諸菩薩，下至聲聞、緣覺，所不能知；唯佛與佛，乃能知我罪之多少。</p>
            <p>《地獄經》(《觀佛三昧經》卷五意)云：「若有眾生作是罪者，臨命終時，風刀解身。偃臥不定，如被楚撻。其心荒越，發狂癡想。見己室宅，男女大小，一切皆是不淨之物。屎尿臭處，盈流於外。爾時罪人即作是語：『云何此處無好城郭及好山林，使吾遊戲，乃處如此不淨物間？』</p>
            <p>作是語已，獄卒羅剎以大鐵叉擎阿鼻獄。及諸刀林，化作寶樹及清涼池。火炎化作金葉蓮華，諸鐵嘴蟲化為鳧雁，地獄痛聲如歌詠音。罪人聞已：『如此好處，吾當遊中。』念已尋時坐火蓮華。諸鐵嘴蟲，從身毛孔唼食其軀。百千鐵輪，從頂上入。恆沙鐵叉，挑其眼睛。地獄銅狗，化作百億鐵狗，競分其身，取心而食。</p>
            <p>俄爾之間，身如鐵華，滿十八隔中。一一華葉，八萬四千；一一葉頭，身手支節，在一隔間。地獄不大，此身不小，遍滿如此，大地獄中。此等罪人，墮此地獄，經歷八萬四千大劫。此泥犁滅，復入東方十八隔中，如前受苦。此阿鼻地獄，南亦十八隔，西亦十八隔，北亦十八隔。</p>
            <p>謗方等經，具五逆罪，破壞僧祇，污比丘尼，斷諸善根，如此罪人，具眾罪者，身滿阿鼻獄，四肢復滿十八隔中。此阿鼻獄，但燒如此獄種眾生。劫欲盡時，東門即開。見東門外，清泉流水，華果林樹，一切俱現。是諸罪人，從下隔見，眼火暫歇。從下隔起，婉轉腹行，揵身上走，到上隔中，手攀刀輪。時虛空中，雨熱鐵丸。走趣東門。既至門閫，獄卒羅剎，手捉鐵叉，逆刺其眼。鐵狗齧心，悶絕而死，死已復生。見南門開，如前不異。如是西門、北門亦皆如此。如此時間，經歷半劫。</p>
            <p>阿鼻獄死，生寒冰中。寒冰獄死，生黑闇處，八千萬歲，目無所見，受大蛇身，婉轉腹行，諸情闇塞，無所解知，百千狐狼，牽掣食之。命終之後，生畜生中，五千萬身，受鳥獸形。還生人中，聾盲喑啞，疥癩癰疽，貧窮下賤，一切諸衰以為嚴飾。受此賤身，經五百身，後還得生餓鬼之中。如是等輪迴三惡，無量無邊。」</p>
            <p>弟子眾等，今聞地獄，心驚毛豎，怖懼無量；恐畏殘殃不盡，復還流浪。今生以來，縱暴三業，造眾重罪，若不懺悔，定招此苦，無有出期。</p>
            <p>今對三寶、道場大眾前，發露懺悔即安樂，知而不敢覆藏。</p>
            <p>唯願十方三寶、法界眾生發大慈悲。廣大慈悲，不計我惡；如草覆地，布施歡喜；受我懺悔，憶我清淨。唯願不捨慈悲，攝護我等。已作之罪願除滅，未起之罪願不生；已作之善願增長，未作之善方便令生。願從今日，乃至不起忍以來，誓共眾生，捨邪歸正，發菩提心，慈心相向，佛眼相看。菩提眷屬，真善知識，同生淨土，乃至成佛。如是等罪，永斷相續，更不敢覆藏。</p>
            <p>發願已，至心歸命阿彌陀佛。</p>
            <p class="addSubtitle1">下接高讚云</p>
            <p class="originTextHymn">願往生<br>願往生<br>願在彌陀佛前立<br>手執香華常供養</p>
            <p class="addSubtitle1">高接下讚云</p>
            <p class="originTextHymn">願往生<br>願往生<br>願在彌陀會中坐<br>手執香華常供養</p>
            <h5>《轉經行道願往生淨土法事讚》卷下</h5>
            <p class="addSubtitle1">高座入文</p>


            <h5>此頁電子書製作流程</h5>
            <p>文字拮錄日期：2025/12/26 - 2025/12/27</p>
            <p>最後更新日期：2025/12/27</p>
            <p>交叉參考資料如下：</p>
            <p>一、文字檔來源→淨土宗官網：<a href="https://www.plb-sea.org/sutra/11" target="_blank">https://www.plb-sea.org/sutra/11</a></p>
            <p>二、CBETA：<a href="https://cbetaonline.dila.edu.tw/zh/T1979" target="_blank">https://cbetaonline.dila.edu.tw/zh/T1979</a></p>
            <p>三、彌陀之家 東林寺：<a href="http://www.donglin.tw/teach01_03_06.html" target="_blank">http://www.donglin.tw/teach01_03_06.html</a></p>
            <p>四、彌陀之家 東林寺 卷上PDF：<a href="http://www.donglin.tw/dharma/teach01_06.pdf" target="_blank">http://www.donglin.tw/dharma/teach01_06.pdf</a></p>
            <p>四、彌陀之家 東林寺 卷下PDF：<a href="http://www.donglin.tw/dharma/teach01_07.pdf" target="_blank">http://www.donglin.tw/dharma/teach01_07.pdf</a></p>
            <p>五、台中蓮社：<a href="https://tclotus.net/tcbl/99move/read/book/13zu_shi/shan_dao/03/fd000001.htm" target="_blank">https://tclotus.net/tcbl/99move/read/book/13zu_shi/shan_dao/03/fd000001.htm</a></p>
            <p>綜合以上資料來源，本網自行校稿、補漏、重新整理格式成HTML後發佈，由於各版本略有不同，僅留原出處供參考以及整理概念。</p>
            <p>純文字檔採用淨土宗官網，本次不採用CBETA原因為標點符號、斷句疑似較不完整，而彌陀之家東林寺提供的PDF視覺上格式較明確。此篇較特別，是處理過複雜度最高的！不管哪個來源，疑似多少有些小問題，整理時雖多方查證，希冀無誤，惟才學鄙陋恐有誤。標點符號的部分，如果不確定將以「．」為標點符號，純句讀，未來有發現正確版本再改。總之，引用保持原文、提供溯源很重要，但這篇似乎無法選定一篇為主，先妄自修正</p>
        </div>
        <div class="right"></div>
    </div>
    <div class="bottom" id="bottom"><a href="#top">回到頂部</a></div>
</body>

</html>