<!doctype html>
<html lang="zh-tw">

<head>
    <meta charset="utf-8">
    <meta name="revised" content="2025/10/23">
    <meta name="viewport" content="width=device-width, initial-scale=1.0">
    <title>無量壽經甄解</title>
    <link rel="stylesheet" href="lib.css">
    <link rel="stylesheet" href="mlib.css" media="screen and (max-width: 768px)">
    <script src="book.js" defer></script>
</head>

<body>
    <a class="floating-btn mouse settingEmoji" id="btnPos1" onclick="togglePopup()">⚙</a>
    <a class="floating-btn mouse settingEmoji" id="btnPos2" href="#top">↑</a>
    <a class="floating-btn mouse settingEmoji" id="btnPos3" href="#bottom">↓</a>
    <div id="overlay" class="overlay" onclick="closePopup(event)">
        <span id="toolbox">
            <p class="test">
                <a href="booklist.html">回首頁</a>
            </p>
            <p>
                <span>背景設定</span>
                <br>
                <input type="color" id="colorPicker">
                <br>
                <span>文字大小</span>
                <br>
                <span>
                    <button class="mouse" onclick="changeFontSize(1)">+</button>
                    <button class="mouse" onclick="changeFontSize(-1)">-</button>
                </span>
                <br>
                <label for="toc">章節目錄</label>
                <br>
                <select id="toc">
                    <option value="">-- 請選擇 --</option>
                </select>
            </p>
        </span>
    </div>
    <div id="top">
        <h1>無量壽經甄解(一)</h1>
        <h3>道隱法師</h3>
    </div>
    <div class="container content">
        <div class="left"></div>
        <div class="center">
            <p></p>
            <p>謹開斯經，文前作七門，然後依文釋義，何者七門？一敘教興，二釋名題，三明宗體，四辨教相，五示所被，六彰義例，七辨傳譯。</p>
            <p>初教興中，又有總別。</p>
            <p>先總明者，凡大教之興，因緣無量，《智論》廣明《般若》教起因緣，曰「如須彌山，不以無事及小因緣而能令動。佛亦如是，大因緣故而有所說，所謂般若波羅蜜流行世間，廣益群品故也。」《華嚴》〈生起品〉三十四雲：「如來、應供、等正覺性起正法不可思議，所以者何？非少因緣成等正覺出興於世，以十種無量無數百千阿僧祗因緣成等正覺出興於世，乃至廣說，如是等無量因緣，唯為一大事因緣，大事因緣者何？唯欲眾生開示佛知見故。」《法華》雲：「如來為一大事因緣故出現於世，所謂開示悟入佛知見」等。(文)《稱讚淨土經》雲：「我觀如是利益安樂大事因緣，說誠諦語。」(文)
            </p>
            <p>次別明此經教興者，《本書》歎釋真實教雲：「誠是如來興世之正說，奇特最勝之妙典，一乘究竟之極說，速疾圓融之金言，十方稱讚之誠言，時機純熟之真教也，應知。」(此六句中，初四正《大經》意，第五、第六是《觀》、《小》二經隱彰義，《教卷》初真實教者唯指《大無量壽經》，至此歎釋則帶說《觀》、《小》二經真實，其顯說至第六卷以屬方便，雲「三經真實以選擇本願」，又雲「依隱彰義則一也」。由此言之，二經真實攝於《大無量壽經》中，不等亦如等，是故及二經真，以二經真實本出於《大經》故，卷收則唯《大無量壽經》也。)
            </p>
            <p>此六句歎釋為教興之別由，作六意釋：</p>
            <p>一為開興世正說故者，五濁之世，造惡之時，聖道一種今時難修，其難非一，特此一門至圓極頓，而且由其簡易直捷，則出世之正說偏在斯經，一代所說歸此經，如眾水歸於大海，是以經家體知佛智所在，以佛一代八相化儀寄明來會菩薩，而彰群經朝宗偏在今典。由此言之，百萬阿僧祗因緣以起《華嚴》之典，一大事因緣以成《法華》之教，亦唯為此法之由序，故《經》曰「如來以無蓋大悲」等。(文)
            </p>
            <p>二為奇特最勝故，「奇特」者，示彌陀果德，《經》雲「其眾奇妙，道場超絕」故；「最勝」者，顯法藏因相，《經》雲「超發無上殊勝之願」故。此經的明彌陀因果始末昭然指掌，是曰「具足往生經」。佛因果既具，則眾生願生於是可辨，佛正覺由眾生往生，眾生往生因佛正覺故。
            </p>
            <p>三為一乘極說故，《下經》曰：「一一華中出三十六百千億光，一一光中出三十六百千億佛，一一諸佛又于百千光明普為十方說微妙法，如是諸佛各各安立無量眾生于佛正道。」(文)此是彌陀正覺蓮華，即悲願一乘之體，無有十方三世無量慧不乘此一如來成正覺，釋尊亦在此中，乘悲願一乘來敷演一乘法，使諸眾生究竟一乘至於彼岸，可謂究竟一乘之至極也。
            </p>
            <p>四為彰速疾圓融故，華嚴法界、法華實相皆亦有圓融之義，望之心相羸劣凡夫，遷流遠種。今此經則不爾，具縛凡夫、屠沽下類剎那超越成佛，其所以超越成佛者，在如來回向信樂，開示回向信樂者，三經之中此經尤備，故《經》雲：「聞其名號，信心歡喜，乃至一念」等。又雲：「其有得聞，彼佛名號，乃至一念，當知此人為得大利，則是具足無上功德。」一念速具足圓滿無上功德，速疾圓融之旨無以尚焉。
            </p>
            <p>五示十方稱讚故，下《經》曰「佛告阿難，無量壽佛威神無極，十方世界無量無邊不可思議諸佛如來莫不稱歎」等，爾時世尊說偈，彰灼顯示十方諸佛皆共讚歎之相，是名「傳命偈」，釋迦傳于諸佛國告命讚歎弘道之相故。既是十方稱讚，不異釋迦在靈山，以此法門為濁惡眾生弘通，三世道同，根本修多羅海無窮無極，思而可知。
            </p>
            <p>六為時機純熟故，「時」者，大聖知見開示，所雲「優曇缽樹出現之時」也；「機」者，普賢、文殊等權眾來在此會，能所同住悲願一乘之德弘揚斯法，一代勝會無過此者。又可，無蓋大悲矜哀三界，說大小權實法，今將可說彌陀妙願之時節到來，未來眾生亦開悟時來，是以威光赫然，為未來痛燒之者方啟淨土門，在世智惠利根，未來鈍根多障，利智易化，無智難度，今為多障難度而開暢所懷者，良由時機純熟。
            </p>
            <p>上來六意，初五是因，後一是緣，如是因緣相會，致使此根本修多羅興起也。</p>
            <p>教興略如爾。</p>
            <p>第二釋名題者，「佛說無量壽經」者，此經別目也。凡諸經立名不定，或用一義，或用二義，或標三義立號。</p>
            <p>言一義者，但人、但法、但處、但喻等。但人者，如《老女經》、《提謂經》等；但法者，如《涅槃》等；但處者，如《楞伽經》等；但喻者，《金光明》之類。</p>
            <p>言二義者，法喻並舉，如《妙法蓮華經》等；或人法雙彰，如《維摩詰不思議解脫經》。</p>
            <p>言三義者，如《勝鬘師子吼一乘大方便經》等。</p>
            <p>今此經者，人法二義立名，「佛說」二字能說之人，「無量壽」是所說之法。《論注》曰：「釋迦牟尼佛在王舍城及舍衛國說無量壽佛莊嚴功德」。(文)</p>
            <p>今解，初離釋，後合釋。</p>
            <p>初離釋中有三：初解「佛說」二字，次解「無量壽」三字，後釋「經」一字。</p>
            <p>初「佛說」者，一切諸經皆是佛所說，何故「佛說」二字有無不定？一義雲：理實諸經皆應題「佛說」二字，其無者以存略故。一義雲：諸經中或命聖弟子說者，或有命文殊等說者，以是義故有無不定。今經異彼，故殊標「佛說」。淨土一教唯佛自說，非因人之所知，故《化卷》引《大論》（第二）雲：「凡諸經起說不過五種：一者佛說，二者聖弟子說，三者天仙說，四者鬼神說，五者變化說。爾者，四種所說不足信用，斯三經者大聖自說也。」
            </p>
            <p>言「佛」者，此土本師釋迦為能說教主，無異佛故不標別名。然論教主不同，如《華嚴》十蓮華藏塵剎佛身者，現尊特報身，普賢等大菩薩所見，而非二乘凡夫之所見，是名「須現尊特身」也。如《法華》教主者即丈六應身而尊特報身，是名「不須現尊特身」，故說「具相三十二微妙淨法身」等。
            </p>
            <p>如今家佛身者有二種，一隨末應身，一代所說末教佛身是也。雖有須現、不須現不同而追機現身，悉是名「隨末應身」；二融本應身：三經教主是也。《舟贊》曰：「釋迦如來真報土，清淨莊嚴無勝是，為度娑婆分化入，八相成佛度眾生。」又《事贊》曰：「舍無勝莊嚴土，八相示現出閻浮，或現真形無利物(須現)，或同雜類化凡愚。」(文)故知淨土教主是不須現應身，出現穢土，八相成道，為凡愚說此一教。雖曰應身，與隨末應身不同，外雖現應身，而內融於本師法身別德故，說本願真利，故名「融本應身」也。
            </p>
            <p>於中，《觀經》說佛從耆闍崛山沒，于王宮出，以佛神力，則不起三昧而現威儀，豈不沒而不得出現乎？為佛神力不能耶？非不能，不為也，何以故？其沒山出宮者，隱沒末教能說之佛身，而現應垢凡女質之身，此乃融本地別德，故致示出沒，是乃所以異一代末教佛身也。又說座百寶蓮華等，是地上所見之相也，以地上菩薩之所見身而出王宮，以垢凡女質為所對者，內融本師德故，豈可同一代末教佛身耶！
            </p>
            <p>如《小經》者，釋迦、諸佛同入不可思議功德海，為身子說無問自說之法，不可思議功德者，即是本地別德也，釋迦入此別德，亦是融本之應身也。</p>
            <p>三經佛身同是雖融本，而《大經》特最勝，所以者何？此經釋迦住五德，現異常相故，前四住則釋迦即彌陀，二而不二，第五住者，彌陀即釋迦，不二而二，謂本地法身為釋迦而行彌陀之行，開示本願真實，是言「行如來德」，高祖假《法華》〈壽量品〉示其義，雲「久遠實成阿彌陀佛，哀五濁凡愚，示釋迦牟尼佛」等。此乃釋迦住本地別德，而行彌陀別德，以故身相殊妙，一代會中未曾如是殊妙之相，故阿難見光顏巍巍之相，怪之言「未曾瞻睹殊妙如今」，若但如須現、不須現尊特身者，何得言未曾瞻睹？是《大經》教主也，應知。
            </p>
            <p>言「說」者，《玄義》雲：「口音陳唱，聲名句文為體，開示宣說本願真實故。」又天臺雲：「說者，悅也，悅暢所懷故。」謂此經者出世大事，佛所悲懷，今時機至暢所懷，豈不悅乎！此義與下文合焉。又可，「說」者，稱說之義，《下經》曰「十方恒沙諸佛如來皆共讚歎無量壽佛威神功德不可思議」，今彰釋迦乘此悲願來稱說悲願，悲願者第十七願，其稱說之功職而由之，故《下經》雲「如來以無蓋大悲」等。又《觀經》下輩雲「遇善知識，以大慈悲為說阿彌陀佛十力威德」等，大悲者第十七願也。由此言之，上釋迦、諸佛，皆共由大悲願稱說，下至凡夫，其所稱說者，無不依大悲願，今顯釋迦稱說，故言「佛說」也。
            </p>
            <p>次釋「無量壽」三字者，此有四：一明通別，二定前後，三舉舊解，四彰今釋。</p>
            <p>初通別者，共同名「通」。「無量壽」者，謂涅槃常住佛果，而十方眾生之所共同證入，故名之為「通」；以是即為彌陀方便法身別德，故名之為「別」。約通，則凡聖共同證入，約別，則超過不共也。又主伴同一無量壽故，亦通亦別，不二而二；泯入不可思議故，非通非別，二而不二。如是功德蘊在此中，說以為「無量壽」也。
            </p>
            <p>二前後者，諸經之中說諸佛雲「壽無量」，未曰「無量壽」，無量壽者，局於今佛，所以者何？無量歸壽名為「無量壽」，是本師德也；壽出無量說為「壽無量」，是諸佛位也。高祖曰「彌陀如來從如來生，示現種種身云云」，思之。
            </p>
            <p>三舉舊解者，淨影雲「壽有真應，今此所論是應非真，于應壽中，此佛壽長，凡夫二乘不能測度知其限筭，故曰『無量』。雲何得知是應非真？如《觀音授記經》說無量壽佛滅後，觀音、勢至次第作佛故。」天臺同此。綽禪師會《授記經》為報身隱沒之相，善導亦會為涅槃如化之相，亦不妨其入滅。他經說可然，此經異譯中亦有此說，雲何會釋？他流雲：「異譯不正，不可和會。」辨曰：「他經之難既會之，同本經說何言不可會耶？如綽、導二師會彼經，亦可例破。」
            </p>
            <p>今按：彼國界常住無為涅槃，所居有情亦無生滅，然眷屬長壽願雲「修短自在」者，示現生滅而不妨不生滅，自在生滅之義也。眷屬長壽既爾，佛豈不修短自在乎？是故一經中初眷屬長壽雲修短自在，後於佛長壽說入滅者，顯佛修短自在之相，故知示入滅而自在生滅，但是涅槃如化之相耳。
            </p>
            <p>又嘉祥「此典偏方非次第教，例釋迦八十年明彌陀是應壽。《法華遊意》上（二十八）、《玄論》二（四十紙）明四句，第三有量說無量，如阿彌陀云云。」此師亦為應壽也，與淨影同焉，亦不可取，委如餘處。</p>
            <p>四明今釋，「無量壽」三字統一經所說，舉無量壽，一部所說無罄不盡。</p>
            <p>一顯因果不二之稱，下所明法藏因願因行及果成佛德，悉攝于無量壽中。《法事贊》釋壽德雲：「果德涅槃常住世，壽命延長難可量。」（文）(三句示佛壽唯佛之所知)「千劫萬劫恒沙劫，兆載永劫亦無央。」（文）此明法藏因行，自亦不出此無量壽中，譬如白雲似帶繞山腰，見無盡風景，于無量壽中，數示現永劫因行而不出久遠實壽，卻見方便法身別德，是以以因行歎壽德也。
            </p>
            <p>二示人法不二之稱，下所明能覺人、所覺之法在一無量壽中。《玄義》釋名門雲：「『無量壽』者乃是此地漢音，言『南無阿彌陀佛』者又是西國正音。乃至今言『無量壽』者是法，『覺』者是人，人法並彰故名『阿彌陀佛』。」等。無量壽具使眾生歸命之義，故六字對釋，無量壽具人法，以為人則人，言「見無量壽佛」故；以為法則法，言「除苦惱法」故。然添得「覺」一字人法並彰者，為明無量壽是法，彌陀妙果，無上涅槃常住法體耳。
            </p>
            <p>三彰依正不二之目，下《經》所說安樂國依正三種莊嚴入一法句無量壽故。《論注》云云。</p>
            <p>四體相不二之稱，下《經》所說光壽無量悉攝在此中，當知「無量壽」三字為所說，則一部說經悉攝歸一題，故標三字為題號。</p>
            <p>問：今佛以光壽二德為其別德，依光壽本願故，依釋迦尊名義之說故，今何舉壽德標題目耶？</p>
            <p>答：譯主標壽攝光德。何者？下《經》中以無量壽為今佛本名，以光明為異稱，故曰「無量壽佛號無量光佛」等。法身以如理為壽，報身冥如智為壽，壽是如智體，光明是智之相，故曰「光明是智惠之相」，今舉智體攝智相，體相相即故。然舉體攝光者，無量壽是法身常住法體，因果、依正、主伴悉歸涅槃常住法體，故曰「三種莊嚴入一法句，一法句者清淨句，清淨句謂真實智惠無為法身」等，智惠無為法身壽命為體，三種莊嚴等一切歸壽命，有此義故，經家得意「無量壽」為本名，故經題亦標「無量壽」，應知。
            </p>
            <p>後「經」者，梵語「修多羅」，又「蘇怛覽」，正翻線，義譯為經。《千文》雲：「…縷也，…綖也，綖貫華。」經能持緯，義用相似，但以此方重於「經」名，不貴「線」稱，是故廢「線」立「經」名。又肇公雲：「經者，常也。古今雖殊，覺道不改，群邪不能沮，眾聖不能異，故曰『常』也。」白虎通雲：「經，常也。有五常之道，故曰『五經』。」肇公、鸞師等用「常」訓者從方俗耳。《廣弘明集》二十二（廿八）梁都講法彪發《般若》經題論義曰：「經是此土語，外國名為『修多羅』，此言『法本』，具含五義：一出生，二湧泉，三顯示，四繩墨，五結鬘。」
            </p>
            <p>訓釋「經」字亦有三義：一久，二通，三由。「久」(常也)者，名不變滅是名為「久」，三世不遷即是常義；「通」者，理無擁滯是名為「通」，一切無礙即是通義；「由」者，出生眾善是名為「由」，萬行軌轍即是法義。以「經」字代「修多羅」者，修多羅名通，經名別。修多羅名所以通者？凡聖共有，所以為通；經名別者，此土聖人所說名之為經，所以為別。以「經」字代「修多羅」，欲令聞者即得信解。（已上）(《博物志》雲：「聖人製作曰『經』，賢者著述曰『傳』。」)
            </p>
            <p>上來離釋畢，後合釋，上五字是別，下一字是通也。別中以「無量壽」為所說，故名「能說經」曰「佛說無量壽」，有財釋也。或可相違釋，能說、所說別故(五字合釋)。若通別合釋者，佛說無量壽之經故名「佛說無量壽經」，依主釋也，以通屬別，亦為此經別目也。
            </p>
            <p>「卷上」者，「卷」者，卷舒自在義，古者無紙而書竹帛，故准古曰「卷」，此經分為上、下，此卷居初，故曰「卷上」也。</p>
            <p>《出三藏記》……</p>
            <p>第三明宗體者，有二門，初辨宗體異，後明今經宗體。</p>
            <p>初宗體不同者，梵土論家未見論宗體者，《大乘瑜伽金剛寶文殊支利千手千缽大教王經》一（二十二紙）雲「此經宗及體總有異門，三身為體，五智為宗云云」(琳師傳說)蓋是出於佛說。</p>
            <p>中華釋家盛論宗體，亦有不同，如新譯家，就能詮辨教體，於所詮立宗，聲名句文為教體，所詮理事因果等為宗，如《瑜伽》八十一等，慈恩、賢首等諸師皆從之。如舊譯家，諸師就所詮論宗體，此亦有不同，天臺已前古師多宗與體不分，于宗分體，宗者，宗致，又宗趣義，宗之所趣果為體，故宗、趣二字合為一宗義也。天臺已來，宗體別論，謂實相為體，因果為宗，如《法華玄義》第九。
            </p>
            <p>《觀經台疏》(《妙宗抄》第二之廿一紙)曰：「次辨體者，體是主質。《釋論》雲：『除諸法實相，餘皆魔事。』大乘經以實相為印，為經正體，無量功德共莊嚴之，種種眾行而歸趣之，言說問答而詮辨之，譬眾星之環北辰，如萬流之宗東海，故以實相為經體也。乃至次明經宗，初簡宗體，次正明宗。有人言：宗即是體，體即是宗。今所不用，何者？宗者既是二，體即不二，體若是二，體即非體；宗若不二，宗即非宗。如梁柱是屋之綱維，屋空是梁柱所取，不應以梁柱是屋空，屋空是梁柱。宗體若一，其過如是。宗體異者，則二物孤調，宗非顯體之宗，體非宗家之體。宗非顯體之宗，宗則邪倒無印；體非宗家之體，則體狹不周，離法性外別有諸法。宗體若異，其過如是。不異而異故有宗，不一而一故有體。今此經宗以『心觀淨則佛土淨』為經宗致。」(已上)今家宗體似如台家所判。
            </p>
            <p>後就此經辨，亦有二途：一依諸師，《淨影疏》（二右）雲：「此經宗顯無量壽佛所行、所成及所攝化」。《祥疏》雲：「此經宗致凡有二例：一彌陀修因感淨土果，二者勸物修因往生彼土。」元曉《宗要》雲：「淨土因果為其宗體，攝物往生為其意致。」此等釋義未達別願淵底，何足以語經奧也！
            </p>
            <p>二明宗乘者，鸞師雲：「釋迦牟尼佛在王舍城及舍衛國，於大眾中說無量壽佛莊嚴功德，即以佛名號為經體。」(文)宗師雲：「念佛三昧為宗，一心回願往生淨土為體。」(此言體者，宗之所趣為體，故宗趣分為宗體)今家《教卷》雲：「說如來本願為經宗致，即以佛名號為經體也。」
            </p>
            <p>有說雲：鸞、導二師各述其一，今家合取分一經宗體者，意欲明二師互顯深義故也。由此言之，今言本願為宗者，即念佛為宗之義，謂本願者雖通六八，別第十八願為宗要，第十八願念佛往生願，故念佛為宗即本願為宗之義也。名號為體者，能詮教體，以第十七願名號為體，此依鸞師立經體，一經能詮言教悉無非十七願名號故。然第十八願名號為體似宗體不分，是以古師以總別分宗體者恐失，今言名號者非指第十八願稱名念佛，直指如來法體為一經體者，即淨入願心故也云云(略抄海渧)
            </p>
            <p>詳曰：就能詮為經體者，恐非鸞師及今家意，彼(海渧)依賢首，廣作十門論能詮言教，去宗意也亦遠矣。又本願為宗，依宗家者非無其義，然宗家言「念佛三昧」者，又雲「口稱三昧」，豈同於所說本願乎？況複念佛三昧通隱顯，何言合取二師耶？
            </p>
            <p>今謂：《論注》但說名號為體，而不言其宗，雖不言之，其意蘊然。高祖曾言「說顯誓願曰願偈」，又曰「報土因果顯誓願」。(文)
                《注》「利行滿足文」明眾生往生因果皆依本願力，豈不說本願為宗？力與願不相離，名號、本願何可相離乎？既名號為經體，本願為宗，何可離乎？是「佛名號為經體，則說本願為經宗要」之義自在其中，高祖發其蘊奧開經宗，可言妙釋矣。
            </p>
            <p>《六要》一（十五）雲：「言本願者，先指六八，以之為宗，願願所詮偏在念佛，以之為體，是故且以總(念佛)別(本願)為異。」陳善先師雲：「總取六八為本願者，第十九願、第二十願亦得為今經宗。若爾，祖判立破，豈可依實教而立權宗耶？且一家指本願者，非通總語，故難據也。」
            </p>
            <p>今謂：天臺一家凡釋諸大乘，以因果為宗，以實相為體，如《妙玄》（八之九）等廣明。今家宗體似如彼判，何者？如來本願為宗者，取一本願(第十八願)之五願為宗，即行、信、證及真佛土，證中攝於真佛土，故行等之五法成因果二法，謂選擇本願行信為因，證大涅槃為果，曰之「願因願果」，以此報土因果(彌陀修成報土因果，全是念佛眾生往生因果)為今經宗，故《行卷》（五十紙）雲：「凡就誓願，有真實行、信，亦有方便行、信。其『真實行願』者：諸佛稱名願；其『真實信願』者：至心信樂願。斯乃選擇本願之行信也。其『機』者：則一切善惡大小凡愚也；『往生』者：則難思議往生也；『佛土』者：則報佛報土也。斯乃誓願不可思議一實真如海，《大無量壽經》之宗致，他力真宗之正意也。」又《化土卷本》（十四紙）雲「三經真實選擇本願為宗」。(文)
            </p>
            <p>以佛名號為經體者，即究一經所贊之法體唯在此一法也，本願為宗者，且於生於佛分因及果，其生佛之因果全是名號一法。一而具二，故名號為體(可謂本願為宗)；二而全一，故因果為宗
                (可謂名號為體)。又是一本願之五願，則行、信、證果異而成宗；五願之一本願，則六字嘉號一而成體，二而不二、不二而二之深旨應玩味之。</p>
            <p>第四藏教所攝者，此有二：初二藏分別，後二教分別。</p>
            <p>初二藏者，聲聞藏、菩薩藏也。《大論》雲：「佛滅後，迦葉、阿難於王舍城結集法藏為聲聞藏，文珠、阿難於鐵圍山集摩訶衍為菩薩藏。」《地持》雲：「佛為聲聞菩薩行出苦道說修多羅，結集經者集為二藏：以說聲聞所行為聲聞藏，說菩薩行為菩薩藏。」（文）亦名上乘、下乘。(《莊嚴論》四)聲聞、緣覺合為下乘，名聲聞，理果同故。
            </p>
            <p>今此經者，菩薩藏上乘所攝，言「我依菩薩藏」故也。</p>
            <p>後二教者，雖曰「菩薩藏」，於中有共、不共菩薩，故漸、頓二教相別。若不分別教相，所說分齊不分明，是以古師皆各立教相，辨明所說分齊，今亦准此焉。</p>
            <p>論教相有二：初敘古今立教不同，後正明今家教相。</p>
            <p>初敘古今者，凡有十二家，(淨影《義章》明古師立教總舉三家；天臺《妙玄》亦出十家，但陳古師，而缺新宗；慈恩《法苑》未具備；《探玄》立教差別舉十家；《五教章》亦舉十家；《大疏》敘二十餘家。今依《探玄》等舉十家，更加元曉、吉藏為十二家，於中頓、漸二教之判，晉劉虯為首。)
            </p>
            <p>一後魏菩提留支，依《維摩》等經立一音教。</p>
            <p>二陳朝真諦三藏等(劉虯、誕法師、曇牟讖)立漸頓二教，後大遠法師等亦同此說。(《探玄》文，《刊定》雲「隨朝誕法師」，《教章》雲「二依誕法師等，依《楞伽經》立漸頓二教，大由小起，故名為『漸』，大不由小，故名為『頓』。」淨影《義章》雲：「晉劉虯居士立漸頓二教，如《華嚴》。」又誕公雲：「佛教有二：一頓，二漸。頓教同前，漸中不可以彼五時為定，昔說不了，雙林一唱是了義。」飾宗雲：「宋朝曇牟讖三藏立二時教：頓、漸。」《清涼疏》舉牟讖半滿教雲「隨遠亦同」。)
            </p>
            <p>三後魏光、統律師(佛陀三藏高弟大統、大覺寺惠光)承習佛陀三藏立三種教，謂漸、頓、圓也。</p>
            <p>四齊朝大衍法師等(《探玄》、《刊定》同之，齊大衍寺曇隱法師承光統四宗)立四宗教：一因緣宗(小乘薩婆多)，二假名宗(成實)，三不真宗，四真宗(《涅槃》、《華嚴》等明佛性法界真理)。</p>
            <p>五護身法師(護身寺自軌法師)等立五宗教，此于前四宗內開真佛性以為真宗，即《涅槃》等經，第五名法界宗，即《華嚴》也。</p>
            <p>六陳朝南嶽思禪師智者等立四教：一三藏教，亦名小乘教，如《法華》雲不得親近小乘三藏學者，《智論》中說小乘為三藏教，大乘名摩訶衍藏。二名通教，亦名漸教，謂大乘教中，通說三乘，通被三根等，又如《大品》中乾慧等十地通三乘者是也；三名別教，亦名頓教，謂諸大乘經中，所說法門道理不通小乘等者是也；四名圓教，亦名秘密教，謂法界自在，具足圓滿，一即一切，一切即一無礙法門，亦《華嚴》等是也。
            </p>
            <p>七唐朝海東新羅國元曉法師亦立四教：一三乘別教，二三乘通教，三一乘分教，四一乘滿教。</p>
            <p>八唐吉藏法師立三轉法輪：一根本法輪，二枝末法輪，三攝末歸本法輪。</p>
            <p>九梁朝光宅寺雲法師立四乘教：謂如《法華》等，臨門三車即為三乘，四衢道中所授大白牛車即為第四乘。</p>
            <p>十唐江南印法師、敏法師等立二教：(印師敏資此二師二教承嘉祥，如《三論玄》)一釋迦經名「屈曲教」，以逐機性隨計破著故，如《涅槃》等；二盧遮那經名「平等教」，以逐法性自在說故，如《華嚴》等。</p>
            <p>十一唐三藏玄奘法師依《解深密經》、《金光明經》及《瑜伽論》立三種教，即三法輪是也。一名「轉法輪」，謂于初時(第一時，有教)鹿野苑中轉四諦法輪，即小乘法；二名「照法輪」，謂于中時(第二時，空教)於大乘密意說言諸法空等；三名「持法輪」，謂于後時(第三時，中道教)於大乘中顯了意，說三性及真如不空理等。
            </p>
            <p>十二魏國西寺沙門賢首法師(《章》分教開宗下，《探玄》)立五教，此就義分，非約時事。一小乘教，二大乘始教，三終教，四頓教，五圓教。初小乘可知(愚法小乘，愚法空故)；二「始教」者，以《深密經》中第二、第三時教，同許定性二乘俱不成佛故，今合之，總為一教，此既未盡大乘法理，是故立為「大乘始教」；三「終教」者，定性二乘、無性闡提悉當成佛，方盡大乘至極之說，立為「終教」(《探玄》)。然上二教並依地位漸次，俱名「漸教」；四「頓教」者，但一念不生即名為佛，不依地位漸次而說，故立為「頓」，如《思益經》雲「得諸法正性者不從一地至於一地」，《楞伽》雲「初地即八地，乃至無所有，何次等」；五「圓教」者，明一位即一切位，一切位即一位，是故十信滿心即攝五位成正覺等，依普賢法界，帝網重重，主伴具足，故名「圓教」也。
            </p>
            <p>上來數家雖立教不同，而漸頓二教諸家皆無不攝，《楞伽經》中說四漸四頓喻，《經》雲：「漸除非頓，如庵羅果漸熟非頓，如來淨除眾生自心現流亦複如是。」又雲「譬如明鏡，頓現一切無相色像」等。晉有武都山隱士劉虯，依此經立頓、漸二教。曇牟讖、誕法師、隋大遠皆襲之。
            </p>
            <p>天臺、賢首等皆亦以漸頓分四教、五教，此亦有化儀、化法二：</p>
            <p>大由小起名「化儀漸」；大不由小起名「化儀頓」。大遠等依此義，故《十地論疏》雲：「聖教萬差，略要唯二：謂聲聞藏及菩薩藏，菩薩藏中亦有二種：一漸入，曾修大而退學小，後還入大名『漸』；久習大乘，今始見佛，能堪聞大，名為『頓』。」《觀經疏》等皆同此。又依地位，漸次修成，故總名「化法漸」；理性頓顯，解行頓成名「化法頓」。
            </p>
            <p>《五教章》雲：「或分為二：所謂漸、頓，以始、終二教所有解行並在言說，階位次第，因果相乘，從微至著，通名為『漸』；言說頓絕，理性頓顯，解行頓成，一念不生即是佛等，名為『頓』。」（文）</p>
            <p>《淨影疏》（上初）判今經雲：「今此經者，二藏之中菩薩藏收，為根熟人頓教法輪，雲何知頓？此經正為凡夫人中厭畏生死求正定者，教令發心生於淨土，不從小大，故知是頓。」(文)雖曰「頓教收」，猶是聖道門通途之頓耳。又如天臺，雖攝大乘菩薩藏中，而謂《大本》散善力微，不攝逆謗，如《觀經》定善攝逆謗（《妙宗會本》五之十二紙），若爾者，下品是散善，何攝逆罪乎？四明會雲「由宿世修定相助令生」，此等皆與淨教所判相反，可知。
            </p>
            <p>後正明今家教相者，龍樹、曇鸞雖有難行、易行之判，而未為教判，至西河取合於聖、淨二門，方成一家判教，故曰「難行聖道門」、「易行淨土門」也，至終南大師，以漸、頓二教判淨土、聖道二教，終南已前雖有頓、漸之義，(龍樹「即入」、天親「速滿足」、鸞師「從一地不至一地」等，亦頓之義，然未立「頓」名，至西河有「頓」名，然未言「頓教」，《集》下（十八）曰：「若依此方修治斷除，先斷見惑，離三途因，滅三途果，後斷修惑，離人天因，絕人天果，漸次斷除不名『橫截』；若得往生彌陀淨土，娑婆五道一時頓舍，故名『橫截』。」（文）)
                而未言頓教、漸教，至終南方有頓、漸二教判，此複雖用古師判(劉虯、大遠等)，而其義徑庭。《玄義》雲：「我依菩薩藏頓教一乘海」，《舟贊》雲：「或說人天二乘法(小乘)，或說菩薩涅槃因(菩薩，大乘菩提之因)，或漸或頓明空有(與大乘中分漸、頓，從境空入心空為漸。)，人法二障遣雙除(頓證二空，二障頓雙遣除名「頓教」)，根性利者皆蒙益(大根志幹者而得蒙頓益)，鈍根無智難開悟(彼頓教益望之猶卻成漸)，瓔珞經中說漸教(結上聖道頓漸，謂聖道頓漸俱望鈍根悉成漸教，《瓔珞經》說階次者，覆一代教)，萬劫修功證不退(所以此土入聖之漸也，豈同不退風航乎！)觀經彌陀經等說(對前聖道大乘，為難開悟者說)，即是頓教(聖道頓漸俱漸，對之說淨土頓)菩提藏(一佛乘也，菩薩藏中圓極法)，一日七日專稱佛(示頓所由，七日稱佛何似萬劫修劫，實一念佛心入寶蓮，寧不頓速乎？)，命斷須臾生安樂，一入彌陀涅槃國(無為涅界，一入究菩提)，即得不退(速頓之益)證無生(生即無生，是曰「往生淨土門」)。」
            </p>
            <p>終南創立其義如是，此中有二重頓漸，聖道頓漸是一重，又聖道頓漸合為漸，淨土一教為頓是二重。是以吉水大師繼其志，終有「頓中之頓」之說，《大經釋》曰：「天臺、真言雖名皆頓教，然彼許斷惑證理，故猶是漸教也。明未斷惑凡夫直出過三界者偏是此教，故此教為『頓中之頓』。」
            </p>
            <p>至於吾祖大成，更加以橫、豎、超、出二雙四重之判，猶冷于水者也。《禿鈔》雲：「就頓教，有二教、二超。二教者：一難行聖道之實教，所謂佛心、真言、法華、華嚴等之教也；二易行淨土本願真實之教，《大無量壽經》等也。二超者：一豎超，(即身是佛，即身成佛等之證果也)二橫超。(選擇本願，真實報土，即得往生也。)就漸教，複有二教、二出。二教者：一難行道，聖道權教，法相等曆劫修行之教也；二易行道，淨土要門，《無量壽佛觀經》之意，定散、三福、九品之教也。二出者：一豎出：聖道曆劫修行之證也；二橫出：淨土胎宮、邊地、懈慢之往生也。」（文）
            </p>
            <p>聖道、淨土一乘實教，同速疾超證之道，皆名為「超」，然聖道之超望曆修之漸，雖名「頓超」，猶由自力修斷，故名「豎超」；淨土本願真實由他力故，超越成佛之法也，故名「橫超」。彼豎超之頓望橫超之頓，則猶是成漸，由自力修斷故。《舟贊》二重頓在於此，橫超之頓特名「頓中之頓」也。
            </p>
            <p>橫超之義雖出善導，更依桐江辨橫豎二出，聖道漸教曆劫之道，自力漸次出離，故名「漸教」，淨土要門之教望聖道自力修斷，則雖名「頓」，而對橫超他力，猶是漸教，故言「橫出」。此於淨土中分頓、漸，本願一乘獨頓中之頓，此則高祖之細判，他師所未談也。故《鈔》雲「本願一乘，頓極頓速、圓融圓滿之教者，絕對不二之教，一實真如之道也。應知，專中之專，頓中之頓，真中之真，圓中之圓，一乘一實大誓願海」等，更引《玄義》及《舟贊》文證，《行卷》亦引證有「一乘海」釋，是一乘圓融之義，可見。然《行卷》（四十二）所引二文施相違釋轉聲，顯淨土要門雖亦名頓教，而非誓願一乘之頓。
            </p>
            <p>橫超之頓者，頓教而圓滿一佛乘之義，故曰「頓教菩提藏」，一本作「菩薩藏」(此依二藏之判)，現本作「菩提藏」者，一佛乘之義也。《勝鬘經》雲「大乘者即是佛乘，是故三乘即一乘，得一乘者得阿耨菩提，阿耨菩提者即是涅槃界」等。《行卷》雲：「大乘無有二乘(聲聞或菩薩)三乘(聲聞或菩薩，更加諸佛教道)，二乘三乘者入於一乘，一乘者即第一義乘，唯是誓願一佛乘也。」乘體唯是佛智，如來智惠海，深廣無涯底，二乘(聲聞或菩薩)非所測，唯佛獨明瞭，是曰「究竟一乘」，故名「菩提藏」也。佛智一乘，故具圓頓德，《經》說一念即是具足無上大利，《論》雲「能令速滿足功德大寶海」，是頓極頓速、圓融圓滿之義，又說「超出常倫諸地之行」，《注》雲「不從一地至一地」，豈不頓義乎？天臺《止觀輔行》一之一（三十六）雲：「圓名圓融圓滿，頓名頓極頓足。」此先理後益；今家雲「頓極頓速圓融圓滿教」，此先益後圓。一佛智乘(明圓融義)具光明名號，無礙智光照一切無明，無明即明，於無明煩惱無礙故。《贊》雲「罪障功德之體」等，是圓融之義也，彼名號使滿足，即圓滿之義，是故曰「本願一乘，頓極頓速，圓融圓滿之教」也。日溪師雲：「聖道諸教，理是圓融，益是隔偏，以其頓機難得也，是以教雖圓頓，望機自成漸；淨土言圓頓者，于圓滿速疾利益，故言『惠以真實之利』，不言真實之理，是以能詮教有似通教者，有似別教者，乃至有似人天教者，此但指示弘願速疾利益耳。學者勿就文相論高下也。」(已上)
            </p>
            <p>又黑穀《大經釋》雲：「于往生教有根本，亦有枝末，此經名『根本』，餘經名『枝末』；又此經名『正往生教』，餘名『傍往生教』；又此經名『有處往生教』，他經名『無所往生教』；又此經名『往生具足教』，他經名『往生不具足教』。」(已上)與餘教相對為四種歎釋，一乘經之教義可見矣。
            </p>
            <p>第五示所被機者，尋夫末教之中，小則正化二乘，傍化菩薩，大則反之。如此根本修多羅不爾，彌陀誓曰「十方眾生」，善導釋雲「一切善惡凡愚得生者」，又雲「五乘齊入」，《行卷》偈前文示《大無量壽經》之機曰「其機者，則一切善惡大小凡愚也」等，又偈「凡聖逆謗齊回入，如眾水入海一味。」(此有二意：一雲：凡聖逆謗諸機歸本願大智海已，萬機為一機，即能發一念是也；一雲：本則三三之殊，入本願大智海，生彼國已，本願無生之生無一二之殊。)此乃示歸入已前諸機萬差，既歸入已，五乘齊為一乘圓滿之機。
            </p>
            <p>《愚禿鈔》明二機對雲「一乘圓滿機」是也。次明二機(善機、惡機)二性：(善性、惡性)此明未入已前機差別，《行卷》所謂「大小聖人、輕重惡人，皆同齊應歸選擇大寶海，念佛成佛是也。」性在過去習成，機在現在，由性發機，故明「二機二性」；又次就善機總有二種：定機、散機(《疏》雲「一切眾生機有二種」等)。又就善機有傍、正：一菩薩(大小)，二緣覺，三聲聞、辟支等(淨土之傍機也)，四天，五人等(淨土之正機也)；又複就善性(善、正、實、是、真五)有五種云云。又複就惡機有七種：一十惡，二四重，三破見，四破戒，五五逆，六謗法，七闡提。又就惡性(惡、邪、虛、非、偽五)有五種云云。
            </p>
            <p>由此言之，有其二重，菩薩二乘為傍機，但以常沒凡夫為正機。此經文殊、普賢等大菩薩，阿難等聲聞皆是影響眾，及十四佛國諸大菩薩等，皆是權機也，人天五惡痛燒者為正機，故《經》曰「十方世界諸天人民，其有至心願生彼國，凡有三輩。」(通此界他方)又說為此界五惡痛燒曰「諸天人民」，其為正機，至《觀經》顯之，《大經》顯法真實故，對權眾彰法尊高故，至《觀經》彰此法救惡機，當知此經三乘為傍，人天為正機。《選擇集》雲：「《遊心安樂道》雲：淨土宗意：本為凡夫，兼為聖人。」是也。《安樂集》上雲：「由佛願故，乃該通上下，致令凡夫之善並得往生，由該上故，天親、龍樹及上地菩薩亦皆生也。是故《大經》雲：『彌勒菩薩問佛：未知此界，有幾許不退菩薩，得生彼國？佛言：此世界有六十七億不退菩薩，皆當往生。』若欲廣引，余方皆爾。」(文)說者雲不言該下者，顯唯凡夫是佛願正為也。(是一重)
            </p>
            <p>又常沒凡夫之中，在世為傍，為未來說為此經正意，如來出世之本意，為經道滅盡時機開說弘願真宗故。(是二重)</p>
            <p>問：在《大經》論為未來者將為有來證耶？</p>
            <p>答：有文證道理。言「文」者：《下經》曰：「但以將來眾生，欲除其疑惑，故問此義。」(文)又《如來會》下（初）雲：「世尊，我今於此法中實無所惑，為破未來疑網，故發此問。」此就真土雖發問，而實「但為將來眾生」之語貫一經，釋迦為將來說，故亦發此問也。(是一)
            </p>
            <p>又《下卷》說三輩往生言「十方世界諸天人民」等(總此通此界他方)、「佛告彌勒，諸天人民」等(別局此界人天)，為此界人民勸往生，廣教誡說五善、五惡(總三輩人，別則五善五惡人民)竟雲：「佛言：我哀湣汝等諸天人民，甚于父母念子，今我於此世間作佛，降化五惡，消除五痛，絕滅五燒，以善攻惡，拔生死之苦，令獲五德，升無為之安。吾去世後，經道漸滅，人民諂偽，複為眾惡，五痛、五燒還複如前法。久後轉劇，不可悉說，我但為汝，略言之耳。」(文)言此界人民久居痛燒，我今作佛，哀之令獲五德。我在世如此，然我滅後，人民還如舊受痛燒甚，我為此略說此經耳。豈不為未來說乎？(是二證)
            </p>
            <p>又雲：「佛言：吾今為諸眾生說此經法，令見無量壽佛，及其國土一切所有(見佛國土胎化生等)，所當為者(自利利他之大利)，皆可求之(求之則一念為得大利故)，無得以我滅度之後，複生疑惑。」(文)意言令彼佛國土胎化生等所有者，為使未來眾生得無上大利，是故無得以我滅度之後複生疑惑也。明知為未來眾生說此經法也。(是三證)
            </p>
            <p>又雲：「當來之世，經道滅盡，我以慈悲哀湣，特留此經，止住百歲。」等，終南雲：「萬年三寶滅，此經住百歲，爾時聞一念，皆當得生彼。」(文)《贊》曰：「經道滅盡時到，值如來出世本意弘願真宗者，凡夫念即生。」此知為三寶滅盡時機，說此經法，令得大益也。(是四證)
            </p>
            <p>又《如來會》（下十五右）雲：「若于來世，乃至正法滅時，當有眾生，植諸善本，已曾供養無量諸佛，由彼如來加威力故，能得如來廣大法門(無上大利功德)。」此乃言來世及法滅時，豈不指未來眾生乎？(此五證)</p>
            <p>上來五文，為未來世經之文證也。</p>
            <p>次言理證者，略有三義：</p>
            <p>一謂《大經》者法真實，機是權機。何以知權機？此《經》同聞眾列聲聞、菩薩二眾，不列餘眾者，見其權眾。何者？《下經》此界大眾一時悉見彼佛國，及諸菩薩、聲聞大眾，彼見此土亦複如是，故知彼國見此土菩薩、聲聞亦如此國見彼國菩薩、聲聞，彼此互見者，此會菩薩、聲聞是從彼國還來，故對彼列菩薩、聲聞二眾。然則此會菩薩、聲聞是本還相自在化權眾，來為同聞眾，而莊嚴此會也，如是權眾已曾在諸佛所聞此法，釋迦何為之說此經？唯為未來眾生說，故彼國菩薩亦為同聞眾，為未來眾生莊嚴顯法尊高。(是一證)
            </p>
            <p>又此《經》末說余乘得益，無量眾生發菩提心，萬二千那由陀人得清淨法眼，二十二億諸天人民得阿那含果，八十萬比丘漏盡意解，四十億菩薩得不退轉。此《經》大乘，何說餘乘耶？由此思之，此《經》不關時會之悟與未悟，是以有餘乘差別益，此密示為未來而說。(是二之證)
            </p>
            <p>又《觀經》曰「亦令未來一切眾生欲修淨業者」，又雲「為未來世一切眾生，為煩惱賊之所害者說清淨業。」又雲「若佛滅後諸眾生」等。《大》、《觀》兩經本一致，《觀經》已為未來，《大經》寧不爾耶？是以宗家《釋》雲：「言弘願者，如《大經》說一切善惡凡夫得生者」等，一切善惡凡夫者，《觀經》九品機類，此機則由《大經》弘願法得往生，故知《觀經》機顯弘願之正機也。故《本書》總序明淨土教興雲「然則淨邦緣熟，調達闍世興逆害；淨業機彰，釋迦韋提選安養」等。《觀經》機由《大經》法免流轉生死之苦；《大經》法則由救《觀經》機顯超世無上願功。法由機而顯，機由法而成焉。依此道理，《大經》法為佛滅後造惡眾生說也必矣。(是三證)
            </p>
            <p>上來五文三證，明此《經》以未來造惡凡夫為正所被竟。</p>
            <p>重論機類，凡有三類：</p>
            <p>一謂無信之人，《大經》雲「三業作惡，曾無一善，不信先聖諸佛經法」等，罪根深結，雖聞不信，和尚所雲「無信謗法」等是也。</p>
            <p>二謂非信之人，雖於佛法中亦具信，但於此法疑悔而不生信，《下經》偈雲：「憍慢弊懈怠，難以信此法。」《唐譯》雲：「懈怠邪見下劣人，不信如來斯正法。」聖道行者固執己心本性，而疑他佛願意，名為「邪見憍慢人」也；又要門雜行雜修之者，外現精進，內實懈怠，憶想間斷，是名「懈怠」；又小乘之中，不許三界之外有淨土，或謂亦生彼而得聖果，永歸灰斷，此等名「下劣弊惡之人」，如是之輩，其在自宗不背正信，望彌陀皆名為「非信之人」。
            </p>
            <p>三謂正信之人，不問智愚善惡，不論凡聖高下，唯信佛願，而無一念疑心，所雲「廣大勝解之者」是也。</p>
            <p>上來雖有三種不同，若回轉，若直入，佛智深遠，悲願廣大，順逆信謗莫一不沾靈潤焉。</p>
            <p>第六彰義例者，斯經一部所說文義浩渺叵測，欽仰宗乘，緊標義門，以為講經之例，略有四門，何者是也？一者本末門，二者真假門，三者廣略門，四者同別門也。四門各有四門，即成十六門，一部所顯，如理思之。</p>
            <p>初本末者本吉水，釋迦一化為「末」，今經為「本」，《觀》、《小》二經真實亦攝在此經。於此門中亦有四門：一者本末差別門，二者從本起末門，三者攝末歸本門，四者本末無礙門也。</p>
            <p>初本末差別門者，聖道、淨土二門教義永相差別，《經》序所謂「光闡道教」者，末教也；「惠以真實之利」者，本教也。至流通分「經道滅盡」者，末教枝葉盡；「特留此經」者，根本經本願樹王獨存焉。又「汝從無數劫來修菩薩行」等者，末教之益也；「雖一世勤苦，須臾之間後生無量壽佛國」等者，本教真利也。本末旨際判然可見，《化土卷本》（十四）「言門餘者，『門』者，即八萬四千假門也，『餘』者，則本願一乘海也。凡就一代教，於此界中入聖得果名『聖道門』，雲『難行道』；于安養淨剎入聖得果名『淨土門』，雲『易行道』」等，此乃高祖本末差別判教義，餘皆准此焉。
            </p>
            <p>二從本起末門者，《大經》華光出佛，放百千光，普為十方說微妙法，令眾生安立佛道。《和贊》述華光出佛說法竟，越隔二首，《贊》文雲：「十方三世無量慧，同乘一如，二智圓滿，攝化隨緣不思議也，十方三世諸如來，乘彌陀一如成報身，種種攝化，說隨緣雜善，六度萬行」等是也。北本《涅槃》三十二（十八）曰：「善男子，此諸眾生非唯一性、一行、一根、一種國土、一善知識，是故如來為彼種種宣說法要，以是因緣，十方三世諸佛如來為眾生故開示十二部經。」(文)隨緣攝化之相可以思准。
            </p>
            <p>三攝末歸本門者，往生淨土之經法既已發軫于《華嚴》，普賢願生職之此由。雖爾，機緣未至，普賢之外不見有願生者，廣為敷演枝末之教。機緣將興，普賢來為會首，諸菩薩皆遵在座，釋迦觀察寄顯娑婆一化于來會菩薩者，攝一化始末終歸于根本經，唯說本願真實之道為出世宏致，理實主伴雕樸，亦難思議，幻師之譬一言以蔽焉。(《經》曰：「譬如幻師，現種異像，為男為女，無所不變，本覺明瞭。」(文)來會菩薩及釋迦住如幻三昧，現種種身，主伴自在，開演不思議誓願也。)此乃攝末歸本之相也。《行卷》雲：「大乘者一乘，無有二乘三乘，二乘三乘(聲聞或菩薩為二乘，加聖道一乘為三乘)入一乘，一乘即第一義，唯是誓願一佛乘也。」此等祖釋彰攝末歸本之意也。
            </p>
            <p>四本末無礙門者，一化說教融會此一法，《大經》曰：「無量壽佛放大光明，普照一切諸佛世界，金剛圍山、須彌山王、(約人者普賢等大菩薩，約法則大乘實教)大小諸山，(約人則小菩薩、二乘，約法則權大、小乘)皆同一色(融會弘願一乘)」等。《唐譯》雲：「彼國水聲說一切大小乘法門」(雖說大小法.不失一乘清淨)，此等並是本末無礙之相。《行卷》（四十五丁）引《華嚴經》言：「文殊法常爾，法王唯一法，一切無礙人，一道出生死，一切諸佛身，唯是一法身，一心一智惠，力無畏亦然。爾者，斯等覺悟皆以安養淨剎之大利，佛願難思之至德也。」(文)此明本願一乘無礙之義，若約顯證，則安養淨剎究竟一乘之大利；若約法德，則佛願難思之至德，故以佛德融《華嚴》等末教也。由此，《華嚴》「信為道源功德之母」引顯弘願信樂，《涅槃》無根以通本願醍醐妙藥，《安樂集》以《華嚴》獅子乳、獅子弦顯念佛三昧高德等，皆以末教融助彌陀本化，其義可知。
            </p>
            <p>凡斯經中所明文處，一一皆具此四門，自在無礙，若不爾者，何以得知無量壽修多羅之深遠哉？如此經「如是」(佛願回向之信樂)異餘經「如是」，此第一門也；又為不堪弘願信樂者分之說諸經不同信，是第二門攝；餘經「如是」終歸此經「如是」，是第三門攝也；約法體圓融，以彼信顯此信，通道源功德母等，是第四門攝。如是教、義、人、法、因、果、依、正、悲、智十義，一部所說，悉以四門攝盡焉，如理思之。
            </p>
            <p>二真假者，泛就諸經論有四種：</p>
            <p>一內、外相對，內教為真，外教為假，《盆經疏》雲：「真宗未至周孔且系心」(《六要》所引)</p>
            <p>二者大、小相對，以小為假，以大為真。</p>
            <p>三者聖道、淨土相對，《和贊》雲「聖道權假方便」等。</p>
            <p>四者諸行、念佛相對，又雲「念佛成佛是真宗，萬行諸善是假門」等。</p>
            <p>此中自淺至深，次第開方便門，示真實相，正是今經所顯，可知。</p>
            <p>又別約此經亦有四種：</p>
            <p>一第十九、二十為假，第十八願為真。</p>
            <p>二定散(三輩諸行)為假，選擇本願之行為真。</p>
            <p>三諸機各別三心(三輩所發願心)為假，佛智回向信樂為真。</p>
            <p>四邊地、胎生往生為假，蓮花化生為真。</p>
            <p>如次教、行、信、證各有真實方便。</p>
            <p>問：此經是真實教，何以兼有方便？</p>
            <p>答：此中所明顯露彰灼，不蔽真假分際，以是名曰「真實教」，不同於彼二經有顯彰隱密之義。</p>
            <p>又就三輩念佛亦有四種：</p>
            <p>一機(三輩)法(念佛)各立是傍正義。</p>
            <p>二以法從機是助正義。(念佛法本不假助，然三輩機不假助正則厄。)</p>
            <p>三以機(三輩)從法是廢立義。(廢三機助業機，說一向專念，猶有氣分而殘。)</p>
            <p>四機法泯絕(以本願一實德泯三輩機，「若聞深法」等是也)是絕待義。</p>
            <p>此中第一為假，第二、第三並通真假，第四唯真，是名「選擇本願念佛」，即是《大無量壽經》之宗致，他力真宗之本意也，思之。(琳師雲：「行相似助正，安心廢立者善導也，終日助正而不見助正相，機法泯絕故，明信佛智中作諸功德，泯三輩相，唯是若聞深法不生疑惑。」)
            </p>
            <p>三廣略門者，出於天親《論》，《論》主以廣略相入顯經入不二圓融之旨，《論》首曰：「我依修多羅，真實功德相，與佛教相應，是成優婆提舍名。」修多羅中有廣略說法，故《論》主作廣略二門，與佛教相應，然則廣略相入是顯《無量壽經》圓融無礙之義，北本《涅槃》三十二（十八）：「善男子，廣略法門佛說法，不聲聞緣覺之所知，唯佛境界。」(文)《唐譯》雲：「所說義言唯佛知」，豈因人所知乎？
            </p>
            <p>今順佛教，作二門，以顯此經圓融不二之義。此中亦有四：一者文義廣略，二願智廣略，三者因果廣略，四者悲智廣略也。</p>
            <p>一者文義者，如《大寶積經》（五十二）〈菩薩藏般若波羅蜜品〉雲：「舍利子，所言『文』者，謂諸世間諸法作用傳習文詞，所言『義』者，謂所通達出世間法；乃至所言『文』者，稱揚讚歎涅槃功德，所言『義』者，謂法性涅槃無分別性；所言『文』者，隨順諸乘，建立言說，所言『義』者，一理趣法善通達智等。」(文)
            </p>
            <p>今准解，此經「文」者，諸佛咨嗟稱揚言詞，是為「廣」，「義」者，彌陀甘露一味至德尊號，是為「略」，《經》雲「如來勝智遍虛空，所說義言唯佛知」，即此義也。如此經中了本際，以全無量壽德能了知久遠本際，故名「了本際」，文殊、普賢亦乘二十二願來，普賢司悲門施仁，文殊司智門等，如是人、法、依、正等一一文句，皆相入于無量壽甘露一味至德，是名曰「文義廣略」也。
            </p>
            <p>二願智廣略者，彌陀願智巧莊嚴故，六八願所言無三惡趣、不更惡趣等差別為「廣」，是「願」也；願願差別歸正覺法句為「略」，是「智」也，《論》曰「三種成就願心莊嚴」等，此意也。</p>
            <p>三者因果廣略門者，言「因」者，法藏因行與虛空法界等，說「於不可思兆載永劫」等，故為「廣」；言「果」者，西方寂靜無為樂之處，所雲「諸佛之都」，是為「略」。終南雲「彌陀本國四十八願，願願皆發增上勝因」等，此因無異果之因，此果無異因之果，因果廣略相入故，因中具果，故「空中贊言：決定必成無上正覺」；果中具因，故雲「不舍本願來相應」，因果相入不可思議也。
            </p>
            <p>四者悲智廣略者，前二門約主，此一門約伴，約悲為「廣」，謂菩薩人天所起諸行，大悲影現，施作種種佛事故；約智則「略」，菩薩所行亦雖無邊，體唯一如，依一如行名「不動眾」，《經》曰「從如來生」等。</p>
            <p>上來四種，初一通能所詮，後三該主伴德，一一義門廣略相入，一入一切，一切入一，《無量壽經》別途入不二門圓融無礙之相也，故言「菩薩不知廣略相入，則不能自利利他也」，應知。</p>
            <p>四同別者，此約人師能釋相明，此亦四門：一者同門，二者別門，三者亦同亦別門，四者非同非別門。</p>
            <p>初同門者，諸祖皆謂釋迦一化之外別有彌陀願心莊嚴一路，此法興世正意，三世佛之所同，而淨土之所以別聖道者何也？凡解自心即佛者聖道門，乘彌陀證、信彌陀功德者淨土門也，龍樹勸恭敬心，天親明性功德，終南三念願力等，如是等一切在其門攝。
            </p>
            <p>二者別門者，就三輩所說菩提心，鸞師釋為「願生信心」吉水判為「所廢之行」，如是在此門攝也。</p>
            <p>三亦同亦別者，且如彌陀身土，諸祖同雲「報身報土」，是亦「同」義；于中或寄顯常途報，或分明願力酬報，是亦「別」義，如是一切在此門攝也。</p>
            <p>四非同非別者，橫超、橫截、三心、一心正因等，如是一切在此門攝焉。</p>
            <p>上來略述一十六門，通此部所明教、義、人、法、因、果、依、正、悲、智十義，成一百六十門，是以斯經名「根本修多羅」，亦曰「具足修多羅」，亦以淨土真實之教，故名「正往生之教」，或雲「有所往生之教」，其義可知。</p>
            <p>略明義例已竟。</p>
            <p>第七辨傳譯者，「曹魏天竺三藏康僧鎧譯」者，舉傳譯人。</p>
            <p>「曹魏」，代名，簡後魏(後漢之後有魏、蜀、吳三國相並，魏為正統，是名「前魏」。又晉後(東西)有後魏，故揀之雲「曹魏」)以姓，曹操(《十八史略》雲：「魏王丕，姓曹氏，沛國樵人也。父操為魏王，丕嗣位，丕篡漢自立為帝，追尊操為太祖武皇帝，改元黃初)文帝、明帝、齊王以曹為姓，故雲「曹魏」，又言「前魏」也。
            </p>
            <p>「天竺」者，指譯者所生處也。</p>
            <p>「三藏」者，通經、律、論之稱也。</p>
            <p>「康僧鎧」者，譯者名也，傳附《梁高僧傳》第一《曇柯迦羅傳》雲：「又有外國沙門康僧鎧，亦以嘉平之末來至洛陽，譯出《郁伽長者》等四部經。」(文)《古今譯經圖記》雲：「沙門僧鎧者，印度人，廣學群經，義暢幽旨，以嘉平四年壬申于洛陽白馬寺譯《無量壽經》二卷。」
            </p>
            <p>《六要》一（十四）:凡此經有十二代譯，而於其中五存七闕，言五存者：</p>
            <p>一《無量清淨平等覺經》二卷，月氏沙門支婁迦讖後漢代譯，是第二代。(《梁傳》一（七）雲：「支讖本月支，漢靈帝時遊洛陽，以光和中平之間傳譯梵文，出《般若道行》、《般舟》、《首楞嚴》等三經，又有《阿闍世王》、《寶積》等十餘部經，歲久無錄，安公《校定古今精尋文體》雲：「讖所出諸經，皆審得本旨，不加飾，可謂善宣法要弘道之士也，後不知所終云云」又《梁傳》一(九)：「有沙門帛延，不知何許人，以魏甘露中譯出《無量清淨平等覺經》等六部，不知所終。」)
            </p>
            <p>二《大阿彌陀經》，月支優婆塞支謙，字恭明，當吳代譯，是第三代。(《梁傳》一(十左)：「支謙，字恭明，一名越，本月支人，來遊漢境，受業于支亮。(字紀明，資學于支讖。)漢獻末亂避地于吳，孫權聞其才惠，召見悅之，拜為博士，使輔導東宮。謙從吳黃武元年至建興中，所譯出《維摩》、《大般泥洹》、《法句》、《瑞應》、《本起》等四十九部經，曲得聖義，辭旨文雅，又從《無量壽》、《中本起》制《菩薩連句梵唄三契》等，附康僧會《傳》。)
            </p>
            <p>三今《經》，是當第四代。</p>
            <p>四《大寶積經無量壽會》二卷，印度三藏菩提流支(此雲覺愛)大唐代譯，第十一代。</p>
            <p>五《大乘無量壽莊嚴經》三卷，西天沙門法賢三藏大宋代譯，第十二代。</p>
            <p>今謂：十二代譯者，「代」字未了，可謂八代十二翻，謂後漢二譯，(安清高譯(缺之一)及支讖《覺經》(存))吳有一譯，(支謙譯（存）)曹魏二譯，(帛延譯(缺之二)、僧鎧譯(存))西晉一譯，(竺法護譯(缺之三))東晉二譯，(西域竺法力譯(缺之四)、佛陀跋陀羅譯(缺之五))宋有二譯，(寶雲譯(缺之六)，及曇摩羅密多法秀譯(缺之七)大唐一譯，(菩提流支譯(存))大宋一譯(法賢譯(存))也。
            </p>
            <p>凡于諸經中，傳譯盛無如今經，斯乃以出世正意利益無邊故也，然古今諸師所釋皆在於《魏本》，其詳正順譯以可知，憬興《疏》舉三本，雲今釋西晉法護所譯《無量壽經》，以鎧譯為法護譯者誤矣。《開元入藏錄》以法護本為失譯，興師恐未見《開元錄》乎？又《平等覺經》《開元錄》等皆為後漢支婁迦讖譯，興師亦為魏時帛延所出，亦是不見《錄》之所致乎？蓋是恐依《梁僧傳》一(九紙)，言沙門帛延譯出《無量清淨平等覺經》乎？和朝《淨土源流章》亦由此焉，高祖亦為帛延譯者亦准古耳。今按《梁僧傳》第一(七)雲「支讖所譯出十餘部經，歲久無錄」，安公《校定古今精尋文體》雲：「似讖所出，凡諸經皆審得本旨，不加文飾，可謂善宣法要弘道之士也。」(文)由此思之，支讖所譯歲久無錄，不知何師譯，是以後人或為帛延所譯乎。然安法師《校考精尋文體》定支讖譯，《開元錄》等為支讖譯者據安公耳。又吳支謙慕支讖之學，傳學于支亮，(亮資支讖)《吳本》大順《漢譯》體，明知《覺經》是支讖之譯本也，安公之所校可謂適當矣。
            </p>
            <p>就五存經，或曰同本異譯，非別本也，然異譯不詳，不可和會。(鐮倉《宗要》)</p>
            <p>辨曰：高祖《本書》往往引異譯助顯者不少，是源于吉水《集》引《漢》、《吳譯》以成「選擇」二字，況善導《定善義》引《吳譯》示信謗之機由，何舍言異譯不正而可哉？不可不辨也。</p>
            <p>有說雲別本別譯，(《楷定散記》十之七)日溪師雲：異譯文句與今經稍差異者不少，思夫多異本，傳者不一，故致斯異。亦或非一時說，例如《般若》諸經，以此經如來本懷，處處異說，致此多本，蓋此大悲之極處也。如闍王太子佛前受記，有佛入滅相，此《魏本》所不見，又願之次第多前後，十二光明存沒有異，我言非一時說者為此也。(已上《要解》)此世人以《漢》、《吳》或疑《魏本》，故作此說歟。今按《出三藏記》九（二紙）：道安《般若抄》經序譯梵為秦有五失本三不易云云。據斯鑽習以審諸經，但是梵本廣多，致使傳譯文義存沒詳略不同耳，非是別本各譯也。
            </p>
            <p>今就五存詳究，《漢》、《吳》大同，以恭明慕支讖學故。其于《魏本》也，存沒不同不少也，惟夫《漢》、《吳》從質，不加文飾，唯宣法要，弘道為本，以佛法東漸未久也，如慧遠法師《大智論抄》序雲：「聖人依方設訓，文質殊體，若以文應質，則疑者眾，以質應文，則悅者寡，是以化行，天竺辭樸而義微，言近而旨遠，義微則隱昧無象，旨遠則幽緒莫尋，故令玩常訓者牽于近習，束名教者惑于未聞。」(《出三藏記》第十一)准解，如《漢》、《吳》二本，言詮隱昧，幽緒難尋，以其從質也。支敏度曰：「讖，月支人也，漢桓帝之世來在中國，其博學淵妙，才昌淵微，凡所出經，數多深玄，貴尚不在文飾。」又曰：「又有支越，(支謙一名)字恭明，亦月支人，其父亦漢靈帝之世來獻中國，越在漢生，似不及見讖也。又支亮，字紀明，資學於讖，故越得受業於亮焉。越才學深徹，內外備通，以秀世尚文，時好簡略，故其出經頗從文麗，然其屬辭理，文而不越，約而義顯，真可謂深入者也。」(《出三藏記》第八)又道安法師嘗評前人出經：「支讖、世高審得梵本難系者也，又羅支越斷鑿之巧者也云云。」
            </p>
            <p>今以《漢》、《吳》二本對校《魏本》，其不同不一。</p>
            <p>《漢本》首無「如是我聞」句，但有主處眾，(《吳本》同之)於眾成就中列四眾廣多，(《吳本》但比丘，略比丘尼、清信士、女)而無菩薩歎德。《魏本》略人天眾，廣菩薩歎德。其多列人天、聲聞眾者，此彰斯經慈哀莫窮，而省菩薩歎德者，以隱智從慈也。(是一)
            </p>
            <p>阿難請問、佛答等，雖文質緩急有不同，大義是同焉。于正宗中，《漢本》列過去三十七佛，《魏本》列五十三佛，此但具略異耳。次法藏說發願說偈(《吳本》但發願，無說得)已，求正覺，請說經，世饒王佛知其志願深高，為說諸佛國土善惡，法寶藏聞喜悉見，則選心中所欲願，便結得是二十四願經，無央數劫奉行求索，(因中發願修行)其法藏菩薩至期(恐其乎)然後(《吳》雲至其然後)自致得作佛，名「無量清淨覺」，(《吳》名阿彌陀佛)智慧勇猛，光明無比，國土甚善，八方上下莫不得過度解脫憂苦者。(已說果相，吳本亦同)次（十左）無量清淨佛為菩薩時常奉行是二十四願，乃至佛言：何等為廿四願者，廣說廿四願結因行，說無央數劫自致作佛，初(十一左)說法藏因行果成者，略說彌陀教，後說無量清淨佛二十四願者，釋迦重廣說法藏因果。《魏本》法藏因中自說四十八願，於願前不說果名，願後說偈，後說永劫行，明成佛後說光明等。此因果次第，《漢本》果中說因，故作佛後說二十四願；《魏本》因中說果，故有兩花空贊之說。因無離果因，果無離因果，因果常相即，故於非因非果說因果。(此二，因果說願之異)
            </p>
            <p>又《魏本》法藏自說因願，《漢本》釋尊說法藏之願，釋迦說故因願帶成就，故不別說成就之相，如彼十七願言：「諸佛各于弟子眾中歎我功德國土之善，(咨嗟願成)諸天人民聞我名字皆悉踴躍來生我國。(十八願成就)」餘亦可准知之。(是三，說願之人異)
            </p>
            <p>又《漢》、《吳本》說二十四願，《魏本》說四十八願，願數不同者，但是願智之廣略耳。雖廣略不同，而正覺果智是一也，如天上月，隨器多少現影，而月光惟一。然四十八願為具足說故，自言當具說之，又《觀經》言亦說法藏比丘四十八願故。(是四，願數之異)
            </p>
            <p>《漢本》（十五又）說光明佛身竟雲：「佛說無量清淨為菩薩求索得是二十四願」，時阿闍王太子等說聞願利益，此亦《魏本》所無也。(此異之五，聞願益有無)</p>
            <p>今按：《魏本》說「菩薩聞已修行此法，緣致滿足無量大願」，此舉過去法藏菩薩說願之利益，未來聞願益，在於此中，故《魏本》不說今日聞益。《漢本》就釋迦說願，說今日聞願之益，釋迦說願如法藏所說無異，聞願利益亦爾，今日聞願利益如往昔聞已滿足無異，雖古今殊，而聞願不思議一也，故《魏本》攝過去聞願中不說之也。又(第三之二左)說無量清淨佛壽命無極，次（三左）「佛言無量清淨佛至其然後般泥洹者，其樓亙菩薩便當作佛，總領道智，典主教授，過度八方上下，當得複如大師無量清淨佛」等，（《吳本》上卅九同之）此亦《魏本》所無也。是滅不滅之異。(是六)
            </p>
            <p>按《漢本》，至牟尼說偈廣彌陀教，佛語阿難已下（第二廿左已下）明釋迦教，故准擬釋迦一化，廣說大小得道，明佛壽亦順他方，說海水等喻。由此思之，欲說觀、勢二大士壽命無極，准擬釋迦一化而說般泥洹耳，理實示修短自在之相也。又三輩廣說濁世諭誡亦太，悉合胎化生於三輩而說五善五惡，《魏本》次三輩釋迦讚歎而後明五善五惡，至「阿難禮見章」說胎化二生，是三輩、胎化開合之異也。(是七)
            </p>
            <p>按《魏本》，三輩廣通十方世界諸天人民，別約此界，則三輩有五善五惡，使三輩五善五惡者得名號大利，若失大利者有胎化生，故五善五惡後說胎化生也。《漢》、《吳》兩本說此土三輩，其胎化生是三輩諸行往生之果，是合說之三輩章也。又《漢》、《吳》二本修因雜然，不說一向專念，竊惟時運，佛法東流年代未久，譯人大觀斯經垂諭至切，大異于諸經例，先於漢地，欲奉佛慈訓，舍惡修善，注意惡方，故能爾耳。《魏本》不爾，深悟佛意所在，以啟純專之轍，於于此乎諸行、念佛專雜判然，是純雜之異也。(是八)
            </p>
            <p>上來八異，粗舉其大者，如是前後詳略，雖有文質不同，是非別本別譯。而僧鎧所出，質而不野，簡而必詣，悲智兼暢，出興大事無所遺，攝凡要津有所歸，是以冠絕古今者，夫惟《魏本》乎！</p>
            <p>曹魏之後有唐、宋翻，以弘其美，法門宏曠，複益振矣，《唐本》于《魏本》，猶如《漢》後有《吳本》。今與《唐本》對檢，略有七異：</p>
            <p>《魏本》五德及佛興所懷了然可睹，《唐本》略說，是為一異也。</p>
            <p>其說五十三佛出世者與《魏本》前後不同，是為二異也。</p>
            <p>《魏本》成覺感土之後有但為將來之問，《唐本》移之於浴池之前，是為三異也。</p>
            <p>《魏本》次成佛感土說於十劫，次說國嚴光明壽命及初會眾不可計，《唐本》反之，是為四異也。</p>
            <p>又《魏》世尊說偈，《唐》分安之兩處，是為五異也。</p>
            <p>又《魏本》「佛告彌勒」已下勸諭，《唐本》所缺，是為六異也。</p>
            <p>又《唐本》今為大囑累，及得益分各于異方次第成佛同名妙音等，《魏本》略省，是為七異也。</p>
            <p>此其大者，小者可知，具如下文當明。(已上依師說)</p>
            <p>因辨此經末釋者，元曉、淨影、嘉祥、玄一、法位、憬興、義寂等各有註疏，於中，唯曉、影、祥、興四家現存。我朝鈔記亦不少，《贊鈔》一卷(興福寺善珠作)、《述義》三卷(最澄集)、《私記》一卷(智景，已上三部出《傳燈長西錄》)、《義苑》七卷(紀州總持寺南楚作)、《略箋》八卷(享保五年洛東禪林寺浣溪作)、《鈔》七卷(望西樓了惠作)、《直談要注記》二十四卷(永享四年增上寺酉譽作)、《見聞》七卷。(良榮作)
            </p>
            <p>於今宗中，黑穀《三經釋》為創，《科玄概》一卷(小倉西吟作)、《會疏》十卷(越前勝授寺峻諦作，元祿十三年刻)、《開義》六卷(平安西福寺惠空作，未刻)、《貫思義》三卷(藝州理圓作，享保三年刻)、《顯宗疏》十七卷(江州性海無涯作，未刻)、《要解》三卷(法霖作)、《講錄》十卷(紀州磯脅安樂寺南麟作，未刻)《梵響記》六卷(靈鳳作，寬保元年刻)、《眼髓》十一卷(攝州定專坊月溪作，未刻)、《義記》五卷(堺華藏庵惠然作，未刻)、《海渧記》二十卷，《科》二卷(攝州小曾禰憲榮泰岩作，未刻至滅諸煩惱離惡趣心文)、《安永錄》十三卷(藝報專坊慧雲作，未刻。)
            </p>
        </div>
        <div class="right"></div>
    </div>
    <div class="bottom" id="bottom"><a href="#top">回到頂部</a></div>
</body>

</html>